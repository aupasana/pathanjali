
व्याकरणमहाभाष्य खण्ड 11
 ङित्किद्वचने तयोः अभावात् अप्रसिद्धिः ।
 ङित्किद्वचने तयोः अभावात् , ङकारककारयोः अभावात् , ङित्त्वकित्त्वयोः अप्रसिद्धिः ।
 सता हि अभिसम्बन्धः शक्यते कर्तुम् न च अत्र ङकारककारौ इतौ पश्यामः ।
 तत् यथा चित्रगुः देवदत्तः इति ॒ यस्य ताः गावः सन्ति सः एव ताभ्याम् शब्दाभ्याम् शक्यते अभिसम्बन्धुम् ।
 भाव्येते तर्हि अनेन ।
 गाङ्कुटादिभ्यः अञ्णित् ङित् भवति इति ।
 असंयोगात् लिट् कित् भवति इति ।
 भवति इति चेत् आदेशप्रतिषेधः ।
 भवति इति चेत् आदेशस्य प्रतिषेधः वक्तव्यः ।
 ङकारककारौ इतौ आदेशौ प्राप्नुतः ।
 कथम् पुनः इत्सञ्ज्ञः नाम आदेशः स्यात् ।
 किम् हि वचनात् न भवति ।
 एवम् तर्हि षष्ठीनिर्दिष्टस्य आदेशाः उच्यन्ते न च अत्र षष्ठीम् पश्यामः ।
 गाङ्कुटादिभ्यः इति एषा पञ्चमी अञ्णित् इति प्रथमायाः षष्ठीम् प्रकल्पयिष्यति तस्मात् इति उत्तरस्य इति ।
 सञ्ज्ञाकरणम् तर्हि इदम् ।
 गाङ्कुटादिभ्यः अञ्णित् ङित्सञ्ज्ञः भवति इति ।
 असंयोगात् लिट् कित्सञ्ज्ञः भवति इति ।
 सञ्ज्ञाकरणे क्ङिद्ग्रहणे असम्प्रत्ययः शब्दभेदात् ।
 सञ्ज्ञाकरणे क्ङिद्ग्रहणे असम्प्रत्ययः स्यात् ।
 किम् कारणम् ।
 शब्दभेदात् ।
 अन्यः हि शब्दः क्ङिति इति अन्यः किति इति ङिति इति च ।
 तथा किद्ग्रहणेषु ङिद्ग्रहणेषु च अनयोः एव सम्प्रत्ययः स्यात् ।
 तद्वदतिदेशः तर्हि अयम् ॒ गाङ्कुटादिभ्यः अञ्णित् ङिद्वत् भवति इति ।
 असंयोगात् लिट् किद्वत् भवति इति ।
 सः तर्हि वतिनिर्देशः कर्तव्यः ।
 न हि अन्तरेण वतिम् अतिदेशः गम्यते ।
 अन्तरेण अपि वतिम् अतिदेशः गम्यते ।
 तत् यथा ॒ एषः ब्रह्मदत्तः ।
 अब्रह्मदत्तम् ब्रह्मदत्तः इति आह ।
 ते मन्यामहे ब्रह्मदत्तवत् अयम् भवति इति ।
 एवम् इह अपि अङितम् ङित् इति आह ।
 ङिद्वत् इति गम्यते ।
 अकितम् कित् इति आह ।
 किद्वत् इति गम्यते ।
 तद्वदतिदेशे अकिद्विधिप्रसङ्गः । तद्वदतिदेशे अकिद्विधिः अपि प्राप्नोति ।
 सृजिदृशोः झलि अम् अकिति ॒ सिसृक्षति दिदृक्षते ॒ अकिल्लक्षणः अमागमः प्राप्नोति ।
 सिद्धम् तु प्रसज्यप्रतिषेधात् ।
 सिद्धम् एतत् ।
 कथम् ।
 प्रसज्य अयम् प्रतिषेधः क्रियते ॒ किति न इति ।
 सर्वत्र सनन्तात् आत्मनेपदप्रतिषेधः ।
 सर्वेषु पक्षेषु सनन्तात् आत्मनेपदम् प्राप्नोति ।
 उच्चुकुटिषति निचुकुटिषति ॒ ङिति इति आत्मनेपदम् प्राप्नोति ।
 तस्य प्रतिषेधः वक्तव्यः ।
 सिद्धम् तु पूर्वस्य कार्यातिदेशात् ।
 सिद्धम् एतत् ।
 कथम् ।
 पूर्वस्य यत् कार्यम् तत् अतिदिश्यते ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 सप्तम्यर्थे अपि वतिः भवति ।
 तत् यथा ॒ मथुरायाम् इव मथुरावत् पाटलिपुत्रे इव पाटलिपुत्रवत् एवम् ङिति इव ङिद्वत् ।
 अथ किमर्थम् पृथक् ङित्कितौ क्रियेते न सर्वम् कित् एव वा स्यात् ङित् एव वा ।
 पृथगनुबन्धत्वे प्रयोजनम् वचिस्वपियजादीनाम् असम्प्रसारणम् सार्वधातुकचङादिषु ।
 पृथगनुबन्धत्वे प्रयोजनम् वचिस्वपियजादीनाम् असम्प्रसारणम् सार्वधातुके चङादिषु च. सार्वधातुके प्रयोजनम् ॒ यथा इह भवति सुप्तः , सुप्तवान् इति एवम् स्वपितः , स्वपिथः ॒ अत्र अपि प्राप्नोति ।
 चङादिषु प्रयोजनम् ।
 के पुनः चङादयः ।
 चङङ्नजिङ्ङ्वनिबथङ्नङः ।
 चङ् ॒ यथा इह भवति शूनः , शूनवान् इति एवम् अशिश्वियत् ॒ अत्र अपि प्राप्नोति ।
 अङ् ॒ यथा इह भवति शूनः , उक्तः इति एवम् अश्वत् , अवोचत् ॒ अत्र अपि प्राप्नोति ।
 नजिङ् ॒ यथा इह भवति सुप्तः इति एवम् स्वप्नक् ॒ अत्र अपि प्राप्नोति ।
 ङ्वनिप् ॒ यथा इह भवति इष्टः इति एवम् यज्वा ॒ अत्र अपि प्राप्नोति ।
 अथङ् ॒ यथा इह भवति उषितः इति एवम् आवसथः ॒ अत्र अपि प्राप्नोति ।
 नङ् ॒ यथा इह भवति इष्टम् एवम् यज्ञः ॒ अत्र अपि प्राप्नोति ।
 जाग्रः अगुणविधिः ।
 जागर्तेः अगुणविधिः प्रयोजनम् ।
 यथा इह भवति जागृतः , जागृथः इति अङिति इति पर्युदासः एवम् जागरितः, जागरितवान् इति अत्र अपि प्राप्नोति ।
 अपरः आह ॒ जाग्रः गुणविधिः ।
 जागर्तेः गुणविधिः प्रयोजनम् ।
 यथा इह भवति जागरितः , जागरितवान् एवम् जागृतः जागृथः इति अत्र अपि प्राप्नोति ।
 कुटादीनाम् इट्प्रतिषेधः ।
 कुटादीनाम् इट्प्रतिषेधः प्रयोजनम् ।
 यथा इह भवति लूत्वा पूत्वा श्र्युकः किति इति इट्प्रतिषेधः एवम् नुविता धुविता ॒ अत्र अपि प्राप्नोति ।
 क्त्वायाम् कित्प्रतिषेधः च ।
 क्त्वायाम् कित्प्रतिषेधः च प्रयोजनम् ।
 किम् च ।
 इट्प्रतिषेधः च ।
 न इति आह ।
 अदेशे अयम् चः पठितः ।
 क्त्वायाम् च कित्प्रतिषेधः इति ।
 यथा इह भवति देवित्वा सेवित्वा न क्त्वा सेट् इति प्रतिषेधः एवम् कुटित्वा पुटित्वा ॒ अत्र अपि प्राप्नोति ।
 अथ वा देशे एव अयम् चः पठितः ।
 क्त्वायाम् कित्प्रतिषेधः च इट्प्रतिषेधः च ।
 इट्प्रतिषेधः ॒ यथा इह भवति लूत्वा पूत्वा श्र्युकः किति इति इट्प्रतिषेधः एवम् नुवित्वा धुवित्वा ॒ अत्र अपि प्राप्नोति ।
 स्यात् एतत् प्रयोजनम् यदि अत्र नियोगतः आतिदेशिकेन ङित्त्वेन औपदेशिकम् कित्त्वम् बाध्येत ।
 सति अपि तु ङित्त्वे कित् एव एषः ।
 तस्मात् नूत्वा धूत्वा इति एव भवितव्यम् ।
 सार्वधातुकग्रहणम् किमर्थम् ।
 अपित् इति इयति उच्यमाने आर्धधातुकस्य अपि अपितः ङित्त्वम् प्रसज्येत ॒ कर्ता हर्ता ।
 न एषः दोषः ।
 आचार्यप्रवृत्तिः ज्ञापयति न अनेन आर्धधातुकस्य ङित्त्वम् भवति इति यत् अयम् आर्धधातुकीयान् कान् चित् ङितः करोति ॒ चङङ्नजिङ्ङ्वनिबथङ्नङः ।
 सार्वधातुके अपि एतत् ज्ञापकम् स्यात् ।
 न इति आह ।
 तुल्यजातीयस्य ज्ञापकम् ।
 कः च तुल्यजातीयः ।
 यथाजातीयकाः चङङ्नजिङ्ङ्वनिबथङ्नङः ।
 कथञ्जातीयकाः च एते ।
 आर्धधातुकाः ।
 यदि एतत् अस्ति तुल्यजातीयस्य ज्ञापकम् इति चङङौ लुङ्विकरणानम् ज्ञापकौ स्याताम् नजिङ् वर्तमानकालानाम् ङ्वनिप् भूतकालानाम् अथङ्शब्दः औणादिकानाम् नङ्शब्दः घञर्थानाम् ।
 तस्मात् सार्वधातुकग्रहणम् कर्तव्यम् ।
 किम् पुनः अयम् पर्युदासः ॒ यत् अन्यत् पितः , आहोस्वित् प्रसज्य अयम् प्रतिषेधः ॒ पित् न इति ।
 कः च अत्र विशेषः ।
 अपित् ङित् इति चेत् शब्देकादेशप्रतिषेधः आदिवत्त्वात् ।
 अपित् ङित् इति चेत् शब्देकादेशे प्रतिषेधः वक्तव्यः ॒ च्यवन्ते प्लवन्ते ।
 किम् कारणम् ।
 आदिवत्त्वात् ।
 पिदपितोः एकादेशः अपितः आदिवत् स्यात् ।
 अस्ति अन्यत् पितः इति कृत्वा ङित्त्वम् प्राप्नोति ।
 अस्तु तर्हि प्रसज्यप्रतिषेधः ॒ पित् न इति ।
 न पित् ङित् इति चेत् उत्तमैकादेशप्रतिषेधः ।
 पित् न इति चेत् उत्तमैकादेशे प्रतिषेधः प्राप्नोति ॒ तुदानि लिखानि ।
 किम् कारणम् ।
 आदिवत्त्वात् एव ।
 पिदपितोः एकादेशः पितः आदिवत् स्यात् ।
 तत्र पित् न इति प्रतिषेधः प्राप्नोति ।
 यथा इच्छसि तथा अस्तु ।
 ननु च उक्तम् उभयथा अपि दोषः इति ।
 उभयथा अपि न दोषः ।
 एकादेशः पूर्वविधौ स्थानिवत् इति स्थानिवद्भावात् व्यवधानम् ।
 ऋदुपधेभ्यः लिटः कित्त्वम् गुणात् विप्रतिषेधेन ।
 ऋदुपधेभ्यः लिटः कित्त्वम् गुणात् भवति विप्रतिषेधेन ॒ ववृते ववृधे ।
 उक्तम् वा ।
 किम् उक्तम् ।
 न वा क्सस्य अनवकाशत्वात् अपवादः गुणस्य इति ।
 विषमः उपन्यासः ।
 युक्तम् तत्र यत् अनवकाशम् कित्करणम् गुणम् बाधते ।
 इह पुनः उभयम् सावकाशम् ।
 कित्करणस्य अवकाशः॒ ईजतुः ईजुः ।
 गुणस्य अवकाशः ॒ वर्तित्वा वर्धित्वा ।
 इह उभयम् प्राप्नोति ॒ ववृते ववृधे ।
 परत्वात् गुणः प्राप्नोति ।
 इदम् तर्हि उक्तम् ॒ इष्टवाची परशब्दः ।
 विप्रतिषेधे परम् यत् इष्टम् तत् भवति इती ।
 किमर्थम् इदम् उच्यते ।
 इन्धेः सम्योगार्थम् वचनम् भवतेः पिदर्थम् ।
 अयम् योगः शक्यः अवक्तुम् ।
 कथम् ।
 इन्धेः छन्दोविषयत्वात् भुवः वुकः नित्यत्वात् ताभ्याम् किद्वचनानर्थक्यम् ।
 इन्धेः छन्दोविषयः लिट् ।
 न हि अन्तरेण छन्दः इन्धेः अनन्तरः लिट् लभ्यः ।
 आमा भाषायाम् भवितव्यम् ।
 भुवः वुकः नित्यत्वात् ।
 भवतेः अपि नित्यः वुक् ।
 कृते अपि प्राप्नोति अकृते अपि ।
 ताभ्याम् किद्वचनानर्थक्यम् ।
 ताभ्याम् इन्धिभवितिभ्याम् किद्वचनम् अनर्थकम् ।
 किमर्थम् मृडादिभ्यः परस्य क्त्वः कित्त्वम् उच्यते ।
 कित् एव हि क्त्वा ।
 न क्त्वा सेट् इति प्रतिषेधः प्राप्नोति तद्बाधनार्थम् ।
 यदि तर्हि मृडादिभ्यः परस्य क्त्वः कित्त्वम् उच्यते न अर्थः न क्त्वा सेट् इति अनेन कित्त्वप्रतिषेधेन ।
 इदम् नियमार्थम् भविष्यति ॒ मृडादिभ्यः एव परस्य क्त्वः कित्त्वम् भवति न अन्येभ्यः इति ।
 यदि नियमः क्रियते इह अपि तर्हि नियमान् न प्राप्नोति ॒ लूत्वा पूत्वा ।
 अत्र अपि अकित्त्वम् प्राप्नोति ।
 तुल्यजातीयस्य नियमः ।
 कः च तुल्यजातीयः ।
 यथाजातीयकः मृडादिभ्यः परः क्त्वा ।
 कथञ्जातीयकः मृडादिभ्यः परः क्त्वा ।
 सेट् ।
 एवम् अपि अस्ति अत्र कः चित् विभाषितेट् ।
 सः अनिटाम् नियामकः स्यात् ।
 अस्तु तावत् ये सेटः तेषाम् ग्रहणम् नियमाऋथम् ।
 यः इदानीम् विभाषितेट् तस्य ग्रहणम् विध्यर्थम् भविष्यति ।
 स्वपिप्रच्छ्योः सनर्थम् ग्रहणम् कित् एव हि क्त्वा ।
 किमर्थम् इकः परस्य सनः कित्त्वम् उच्यते ।
 इकः कित्त्वम् गुणः मा भूत् ।
 इकः कित्त्वम् उच्यते गुणः मा भूत् इति ॒ चिचीषति तुष्टूषति ।
 न एतत् अस्ति प्रयोजनम् ।
 दीर्घारम्भात् ।
 दीर्घत्वम् अत्र बाधकम् भविष्यति ।
 कृते भवेत् ।
 कृते खलु दीर्घत्वे गुणः प्राप्नोति ।
 अनर्थकम् तु ।
 अनर्थकम् एवम् सति दीर्घत्वम् स्यात् ।
 न अनर्थकम् ।
 ह्रस्वार्थम् ।
 ह्रस्वानाम् दीर्घवचनसामर्थ्यात् गुणः न भविष्यति ।
 भवेत् ह्रस्वानाम् दीर्घवचनसामर्थ्यात् गुणः न स्यात् ।
 दीर्घाणाम् तु प्रसज्यते ।
 दीर्घाणाम् तु खलु गुणः प्राप्नोति ।
 ननु च दीर्घाणाम् अपि दीर्घवचनसामर्थ्यात् गुणः न भविष्यति ।
 न दीर्घाणाम् दीर्घाः प्राप्नुवन्ति ।
 किम् कारणम् ।
 न हि भुक्तवान् पुनः भुङ्क्ते न च कृतश्मश्रुः पुनः श्मश्रूनि कारयति ।
 ननु च पुनः प्रवृत्तिः अपि दृष्टा ।
 भुक्तवान् च पुनः भुङ्क्ते कृतश्मश्रुः च पुनः श्मश्रूनि कारयति ।
 सामर्थ्यात् हि पुनः भाव्यम् ।
 सामर्थ्यात् तत्र पुनः प्रवृत्तिः भवति भोजनविशेषात् शिल्पिविशेषात् वा ।
 दीर्घाणाम् पुनः दीर्घत्ववचने न किम् चित् प्रयोजनम् अस्ति ।
 अकृतकारि खलु अपि शास्त्रम् अग्निवत् ।
 तत् यथा अग्निः यद् अदग्धम् तत् दहति ।
 दीर्घाणाम् अपि दीर्घवचने एतत् प्रयोजनम् गुणः मा भूत् इति ।
 कृतकारि खलु अपि शास्त्रम् पर्जन्यवत् ।
 तत् यथा पर्जन्यः यावत् ऊनम् पूर्णम् च सर्वम् अभिवर्षति ।
 यथा एव तर्हि दीर्घवचनसामर्थ्यात् गुणः न भवति एवम् ऋ̄दित्त्वम् अपि न प्राप्नोति ॒ चिकीर्षति जिहीर्षति इति. ऋ̄दित्त्वम् दीर्घसंश्रयम् ।
 न अकृते दीर्घे ऋ̄दित्त्वम् प्राप्नोति ।
 किम् कारणम् ।
 ऋ̄तः इति उच्यते ।
 भवेत् ह्रस्वानाम् न अकृते दीर्घे ऋ̄दित्त्वम् स्यात् दीर्घाणाम् तु खलु अकृते अपि दीर्घत्वे ऋ̄दित्त्वम् प्राप्नोति ।
 दीर्घाणाम् न अकृते दीर्घे ।
 दीर्घाणाम् अपि न अकृते दीर्घे ऋ̄दित्त्वम् प्राप्नोति ।
 यदा दीर्घत्वेन गुणः बाधितः ततः उत्तरकालम् ऋ̄दित्त्वम् भवति ।
 णिलोपः तु प्रयोजनम् ।
 इदम् तर्हि प्रयोजनम् ॒ णिलोपः यथा स्यात् इति ॒ ज्ञीप्सति ।
 क्व अस्ताः क्व निपतिताः क्व कित्त्वम् क्व णिलोपः ।
 कः वा अभिसम्बन्धः यत् सति कित्त्वे णिलोपः स्यात् असति न स्यात् ।
 एषः अभिसम्बन्धः यत् सति कित्त्वे सावकाशम् दीर्घत्वम् परत्वात् णिलोपः बाधते ।
 असति पुनः कित्त्वे अनवकाशम् दीर्घत्वम् यथा एव गुणम् बाधते एवम् णिलोपम् अपि बाधेत ।
 तत्र णिलोपस्य अवकाशः ॒ कारणा हारणा ।
 दीर्घत्वस्य अवकाशः ॒ चिचीषति तुष्टूषति ।
 इह उभयम् प्राप्नोति ॒ ज्ञीप्सति ।
 परत्वात् णिलोपः ।
 असति अपि कित्त्वे सावकाशम् दीर्घत्वम् ।
 कः अवकाशः ।
 इस्भावः ।
 निमित्सति प्रमित्सति ।
 मीनातिमिनोत्योः दीर्घत्वे कृते मीग्रहणेन ग्रहणम् यथा स्यात् ।
 यथा एव तर्हि असति कित्त्वे सावकाशम् दीर्घत्वम् परत्वात् णिलोपः बाधते एवम् गुणः अपि बाधेत ।
 तस्मात् कित्त्वम् वक्तव्यम् ।
 इकः कित्त्वम् गुणः मा भूत् दीर्घारम्भात् कृते भवेत् । अनर्थकम् तु ह्रस्वार्थम् दीर्घाणाम् तु प्रसज्यते ॥ सामर्थ्यात् हि पुनः भाव्यम् ऋ̄दित्त्वम् दीर्घसंश्रयम् दीर्घाणाम् न अकृते दीर्घे णिलोपः तु प्रयोजनम् ।
 अयुक्तः अयम् निर्देशः ।
 कथम् हि इकः नाम हल् अन्तः स्यात् अन्यस्य अन्यः ।
 कथम् तर्हि निर्देशः कर्तव्यः ।
 इग्वतः हलः इति ।
 यदि एवम् यियक्षति अत्र अपि प्राप्नोति ।
 एवम् तर्हि इगुपधात् हलन्तात् इति वक्ष्यामि ।
 एवम् अपि दम्भेः न प्राप्नोति ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् अयुक्तः अयम् निर्देशः इति ।
 न अयुक्तः ।
 अन्तशब्दः अयम् अस्ति एव अवयववाची ।
 तत् यथा वस्त्रान्तः , वसनान्तः ॒ वस्त्रावयवः , वसनावयवः इति गम्यते ।
 अस्ति सामीप्ये वर्तते ।
 तत् यथा उदकान्तम् गतः इति ।
 उदकसमीपम् गतः इति गम्यते ।
 तत् यः सामीप्ये वर्तते तस्य इदम् ग्रहणम् ।
 एवम् अपि दम्भेः न सिध्यति ।
 यः अत्र इक्समीपे हल् न तस्मात् उत्तरः सन् ।
 यस्मात् उत्तरः सन् न असौ इक्समीपे हल् ।
 एवम् तर्हि दम्भेः हल्ग्रहणस्य जातिवाचकत्वात् सिद्धम् ।
 हल्जातिः निर्दिश्यते ॒ इकः उत्तरा या हल्जातिः इति ।
 कथम् इदम् विज्ञायते ॒ आत्मनेपदम् यौ लिङ्सिचौ इति आहोस्वित् आत्मनेपदेषु परतः यौ लिङ्सिचौ इति ।
 किम् च अतः. यदि विज्ञायते आत्मनेपदम् यौ लिङ्सिचौ इति लिङ् विशेषितः सिच् अविशेषितः ।
 अथ विज्ञायते आत्मनेपदेषु परतः यौ लिङ्सिचौ इति सिच् विशेषितः लिङ् अविशेषितः ।
 यथा इच्छसि तथा अस्तु ।
 अस्तु तावत् आत्मनेपदम् यौ लिङ्सिचौ इति ।
 ननु च उक्तम् ।
 लिङ् विशेषितः सिच् अविशेषितः इति ।
 सिच् च विशेषितः ।
 कथम् ।
 आत्मनेपदम् सिच् न अस्ति इति कृत्वा आत्मनेपदपरे सिचि कार्यम् विज्ञास्यते ।
 अथ वा पुनः अस्तु आत्मनेपदेषु परतः यौ लिङ्सिचौ इति ।
 ननु च उक्तम् सिच् विशेषितः लिङ् अविशेषितः इति ।
 लिङ् च विशेषितः ।
 कथम् ।
 आत्मनेपदेषु परतः लिङ् न अस्ति इति कृत्वा आत्मनेपदे लिङि कार्यम् विज्ञास्यते ।
 न एव वा पुनः अर्थः लिङ्विशेषणेन आत्मनेपदग्रहणेन ।
 किम् कारणम् ।
 झल् इति वर्तते ।
 आत्मनेपदेषु च एव लिङ् झलादिः न परस्मैपदेषु ।
 तत् एतत् सिज्विशेषणम् आत्मनेपदग्रहणम् ।
 अथ सिज्विशेषणे आत्मनेपदग्रहणे सति किम् प्रयोजनम् ।
 इह मा भूत् ॒ अयाक्षीत् , अवात्सीत् ।
 न एतत् अस्ति ।
 इकः इति वर्तते ।
 एवम् अपि अनैषीत् , अचैषीत् ॒ अत्र अपि प्राप्नोति ।
 एतत् अपि न अस्ति प्रयोजनम् ।
 हलन्तात् इति वर्तते ।
 एवम् अपि अकोषीत् , अमोषीत् ॒ अत्र अपि प्राप्नोति ।
 न एतत् अस्ति प्रयोजनम् ।
 झल् इति वर्तते ।
 एवम् अपि अभैत्सीत् , अच्छैत्सीत् ॒ अत्र अपि प्राप्नोति ।
 न एतत् अस्ति ।
 इग्लक्षणयोः गुणवृद्ध्योः प्रतिषेधः न च एषा इग्लक्षणा वृद्धिः ।
 इदम् तर्हि प्रयोजनम् ॒ इह मा भूत् ॒ अद्राक्षीत् , अस्राक्षीत् ।
 किम् च स्यात् ।
 अकिल्लक्षणः अमागमः न स्यात् ।
 इत् च कस्य तकारेत्त्वम् ।
 कस्य हेतोः इकारः तपरः क्रियते ।
 दीर्घः मा भूत् ।
 दीर्घः मा भूत् इति ।
 ऋते अपि सः ।
 अन्तरेण अपि आरम्भम् सिद्धः अत्र दीर्घः ॒ घुमास्थागापाजहाति इति ।
 अनन्तरे प्लुतः मा भूत् ।
 इदम् तर्हि प्रयोजनम् ॒ अनन्तरे प्लुतः मा भूत् इति ।
 कुतः नु खलु एतत् अनन्तरार्थे आरम्भे ह्रस्वः भविष्यति न पुनः प्लुतः इति ।
 प्लुतः च विषये स्मृतः ।
 विषये खलु प्लुतः उच्यते ।
 यदा च सः विषयः भवितव्यम् एव तदा प्लुतेन ।
 इत् च कस्य तकारेत्त्वम् दीर्घः मा भूत् ऋते अपि सः । अनन्तरे प्लुतः मा भूत् प्लुतः च विषये स्मृतः
 न सेट् इति कृते अकित्त्वे ।
 न सेट् इति एव सिद्धम् ।
 न अर्थः क्त्वाग्रहणेन ।
 निष्ठायम् अपि तर्हि प्राप्नोति ॒ गुधितः गुधितवान् इति ।
 निष्ठायाम् अवधारणात् ।
 निष्ठायाम् अवधारणात् न भविष्यति ।
 किम् अवधारणम् ।
 निष्ठा शीङ्स्विदिमिदिक्ष्विदिधृषः इति ।
 परोक्षायाम् तर्हि प्राप्नोति ।
 किम् च स्यात् ।
 पपिव पपिम ॒ क्ङिति इति आकारलोपः न स्यात् ।
 मा भूत् एवम् ।
 इटि इति एवम् भविष्यति ।
 इदम् तर्हि ॒ जग्मिव जघ्निव ।
 क्ङिति इति उपधालोपः न स्यात् ।
 ज्ञापकात् न परोक्षायाम् ।
 ज्ञापकात् परोक्षायाम् न भविष्यति ।
 किम् ज्ञापकम् ।
 सनि झल्ग्रहणम् विदुः ।
 यत् अयम् इकः झल् इति झल्ग्रहणम् करोति तत् ज्ञापयति आचार्यः औपदेशिकस्य कित्त्वस्य प्रतिषेधः न आतिदेशिकस्य इति ।
 कथम् कृत्वा ज्ञापकम् ।
 झल्ग्रहणस्य एतत् प्रयोजनम् ॒ इह मा भूत् ॒ शिशयिषते इति ।
 यदि च अत्र आतिदेशिकस्य कित्त्वस्य प्रतिषेधः स्यात् झल्ग्रहणम् अनर्थकम् स्यात् ।
 अस्तु अत्र कित्त्वम् ।
 न सेट् इति प्रतिषेधः भविष्यति ।
 पश्यति तु आचार्यः औपदेशिकस्य कित्त्वस्य प्रतिषेधः न आतिदेशिकस्य इति ।
 ततः झल्ग्रहणम् करोति ।
 न एतत् अस्ति प्रयोजनम् ।
 उत्तरार्थम् एतत् स्यात् ।
 स्थाघ्वोः इत् च झलादौ यथा स्यात् ।
 इह मा भूत् ॒ उपास्थायिषाताम् उपास्थायिषत ।
 इत्त्वम् कित्सन्नियोगेन ।
 कित्सन्नियोगेन इत्त्वम् उच्यते ।
 तेन असति कित्त्वे इत्त्वम् न भविष्यति ।
 रेण तुल्यम् सुधीवनि ।
 तत् यथा सुधीवा सुपीवा ॒ ङीप्सन्नियोगेन रः उच्यमानः असति ङीपि न भवति ।
 अथ वा अस्तु अत्र इत्त्वम् ।
 का रूपसिद्धिः ।
 वृद्धौ कृतायाम् आयादेशः भविष्यति ।
 वस्वर्थम् ।
 वस्वर्थम् तर्हि क्त्वाग्रहणम् कर्तव्यम् ।
 वसौ हि औपदेशिकम् कित्त्वम् ।
 किम् च स्यात् ।
 पपिवान् पपिमान् ॒ क्ङिति इति आकारलोपः न स्यात् ।
 मा भूत् एवम् ।
 इटि इति एवम् भविष्यति ।
 इदम् तर्हि ॒ जग्मिवान् , जघ्निवान् ॒ क्ङिति इति उपधालोपः न स्यात् ।
 किदतीदेशात् ।
 अस्तु अत्र औपदेशिकस्य कित्त्वस्य प्रतिषेधः ।
 आतिदेशिकस्य कित्त्वम् भविष्यति ।
 यत्र तर्हि तत् प्रतिषिध्यते ॒ अञ्जेः आजिवान् इति ।
 एवम् तर्हि छान्दस्ः क्वसुः लिट् च छन्दसि सार्वधातुकम् अपि भवति ।
 तत्र सार्वधातुकम् अपित् ङित् भवति इति ङिति उपधालोपः भविष्यति ।
 निगृहीतिः ।
 निगृहीतिः प्रयोजनम् ।
 इदम् तर्हि प्रयोजनम् ॒ इह मा भूत् ॒ निगृहीतिः , उपसन्निहितिः , निकुचितिः ।
 तत् तर्हि क्त्वाग्रहणम् कर्तव्यम् ।
 न कर्तव्यम् ।
 क्त्वा च विग्रहात् ।
 उपरिष्टात् योगविभागः करिष्यते ॒ न सेट् निष्ठा शीङ्स्विदिमिदिक्ष्विदिधृषः ।
 मृषः तितिक्षायाम् ।
 उदुपधात् भावादिकर्मणोः अन्यतरस्याम् ।
 ततः पूङः ।
 पूङः निष्ठा सेट् न कित् भवति ।
 ततः क्त्वा ।
 क्त्वा च सेट् न कित् भवति ।
 पूङ् इति निवृत्तम् ।
 न सेट् इति कृते अकित्त्वे निष्ठायाम् अवधारणात् । ज्ञापकात् न परोक्षायाम् सनि झल्ग्रहणम् विदुः ॥ इत्त्वम् कित्सन्नियोगेन रेण तुल्यम् सुधीवनि । वस्वर्थम् किदतीदेशात् निगृहीतिः क्त्वा च विग्रहात् ॥
 इह कस्मात् न भवति ।
 गुधितः गुधितवान् इति ।
 उदुपधात् शपः ।
 शब्विकरणेभ्यः इष्यते ।
 पूङः क्त्वानिष्ठयोः इटि वाप्रसङ्गः सेट्प्रकरणात् ।
 पूङः क्त्वानिष्ठयोः इटि विभाषा प्राप्नोति ।
 किम् कारणम् ।
 सेट्प्रकरणात् ।
 सेट् इति वर्तते ।
 न वा सेट्त्वस्य अकिदाश्रयत्वात् अनिटि वा कित्त्वम् ।
 न वा एषः दोषः ।
 किम् कारणम् ।
 सेट्त्वस्य अकिदाश्रयत्वात् ।
 अकिदाश्रयम् सेट्त्वम् ।
 यदा अकित्त्वम् तदा इटा भवितव्यम् ।
 सेट्त्वस्य अकिदाश्रयत्वात् अनिटि एव विभाषा कित्त्वम् भविष्यति ।
 इड्विधौ पूङः ग्रहणम् क्रियते ।
 तेन वचनात् इट् सेट्प्रकरणात् च इटि एव विभाषा कित्त्वम् प्राप्नोति ।
 इड्विधौ हि अग्रहणम् ।
 इड्विधौ हि पूङः ग्रहणम् न कर्तव्यम् भवति ।
 भारद्वाजीयाः पठन्ति ॒ नित्यम् अकित्त्वम् इडाद्योः । क्त्वाग्रहणम् उत्तरार्थम् । नित्यम् अकित्त्वम् इडाद्योः सिद्धम् ।
 कथम्. विभाषामध्ये अयम् योगः क्रियते ।
 विभाषामध्ये च ये विधयः ते नित्याः भवन्ति ।
 किमर्थम् तर्हि क्त्वाग्रहणम् ।
 क्त्वाग्रहणम् उत्तरार्थम् । उत्तरार्थम् क्त्वाग्रहणम् क्रियते ॒ नोपधात् थपान्तात् वा वञ्चिलुञ्च्यृतः च इति ।
 काश्यपग्रहणम् किमर्थम्. काश्यपग्रहणम् पूजार्थम् ।
 वा इति एव हि वर्तते ।
 किम् इदम् रलः क्त्वासनोः कित्त्वम् विधीयते आहोस्वित् प्रतिषिध्यते ।
 किम् च अतः ।
 यदि विधीयते क्त्वाग्रहणम् अनर्थकम् ।
 कित् एव हि क्त्वा ।
 अथ प्रतिषिध्यते सन्ग्रहणम् अनर्थकम् ।
 अकित् एव हि सन् ।
 अतः उत्तरम् पठति ॒ रलः क्त्वासनोः कित्त्वम् ।
 रलः क्त्वासनोः कित्त्वम् विधीयते ।
 ननु च उक्तम् ॒ क्त्वाग्रहणम् अनर्थकम् ।
 कित् एव हि क्त्वा इति ।
 न अनर्थकम् ।
 न क्त्वा सेट् इति प्रतिषेधः प्राप्नोति ।
 तद्बाधनार्थम् ।
 अयुक्तः अयम् निर्देशः ।
 ऊ इति अनेन कालः प्रतिनिर्दिश्यते ऊ इति अयम् च वर्णः ।
 तत्र अयुक्तम् वर्णस्य कालेन सह सामनाधिकरण्यम् ।
 कथम् तर्हि निर्देशः कर्तव्यः ।
 ऊकालकालस्य इति ।
 किम् इदम् ऊकालकालस्य इति ।
 ऊ इति एतस्य कालः ऊकालः ।
 ऊकालः कालः अस्य ऊकालकालः इति ।
 सः तर्हि तथा निर्देशः कर्तव्यः ।
 न कर्तव्यः ।
 उत्तरपदलोपः अत्र द्रष्टव्यः ।
 तत् यथा उष्ट्रमुखम् मुखम् अस्य उष्ट्रमुखः , खरमुखः एवम् ऊकालकालः ऊकालः इति ।
 अथ वा साहचर्यात् ताच्छब्द्यम् भविष्यति ।
 कालसहचरितः वर्णः अपि कालः एव ।
 ह्रस्वादिषु समसङ्ख्याप्रसिद्धिः निर्देशवैषम्यात् ।
 ह्रस्वादिषु समसङ्ख्यत्वस्य अप्रसिद्धिः ।
 किम् कारणम् ।
 निर्देशवैषम्यात् ।
 तिस्रः सञ्ज्ञाः एका सञ्ज्ञी ।
 वैषम्यात् सङ्ख्यातानुदेशः न प्राप्नोति ।
 सिद्धम् तु समस्ङ्ख्यत्वात् ।
 सिद्धम् एतत् ।
 कथम् ।
 समसङ्ख्यत्वात् ।
 कथम् समसङ्ख्यत्वम् ।
 त्रयाणाम् हि विकारनिर्देशः ।
 त्रयाणाम् अयम् प्रश्लिष्टनिर्देशः ।
 कथम् पुनः ज्ञायते त्रयाणाम् अयम् प्रश्लिष्टनिर्देशः इति ।
 तिसृणाम् सञ्ज्ञानाम् करणसामर्थ्यात् ।
 यदि अपि तावत् तिसृणाम् सञ्ज्ञानाम् करणसामर्थ्यात् ज्ञायते त्रयाणाम् अयम् प्रश्लिष्टनिर्देशः इति कुतः तु एतत् ॒ एतेन आनुपूर्व्येण सन्निविष्टानाम् सञ्ज्ञाः भविष्यन्ति इति ।
 आदौ मात्रिकः ततः द्विमात्रः ततः त्रिमात्रः इति ।
 न पुनः मात्रिकः मध्ये वा अन्ते वा स्यात् तथा द्विमात्रः आदौ वा अन्ते वा स्यात् तथा त्रिमात्रः आदौ वा मध्ये वा स्यात् ।
 अयम् तावत् त्रिमात्रः अशक्यः आदौ वा मध्ये वा कर्तुम् ।
 कुतः ।
 प्लुताश्रयः हि प्रकृतिभावः प्रसज्येत ।
 मात्रिकद्विमात्रिकयोः अपि घ्यन्तम् पूर्वम् निपतति इति मात्रिकस्य पूर्वनिपातः भविष्यति ।
 यत् तावत् उच्यते अयम् तावत् त्रिमात्रः अशक्यः आदौ वा मध्ये वा कर्तुम् ।
 प्लुताश्रयः हि प्रकृतिभावः प्रसज्येत इति ।
 प्लुताश्रयः प्रकृतिभावः प्लुतसञ्ज्ञा च अनेन एव ।
 यदि च त्रिमात्रः आदौ वा मध्ये वा स्यात् प्लुतसञ्ज्ञा एव अस्य न स्यात् कुतः प्रत्कृतिभावः ।
 यत् अपि उच्यते मात्रिकद्विमात्रिकयोः अपि घ्यन्तम् पूर्वम् निपतति इति मात्रिकस्य पूर्वनिपातः भविष्यति इति ।
 ह्रस्वाश्रया हि घिसञ्ज्ञा ह्रस्वसञ्ज्ञा च अनेन एव. यदि च मात्रिकः मध्ये वा अन्ते वा स्यात् ह्रस्वसञ्ज्ञा एव अस्य न स्यात् कुतः घिसञ्ज्ञा कुतः पूर्वनिपातः ।
 एवम् एषा व्यवस्था न प्रकल्पते ।
 एवम् तर्हि आचार्यप्रवृत्तिः ज्ञापयति न मात्रिकः अन्ते भवति इति यत् अयम् विभाषा पृष्टप्रतिवचने हेः इति मात्रिकस्य प्लुतम् शास्ति ।
 कथम् कृत्वा ज्ञापकम् ।
 यः अन्ते सः प्लुतसञ्ज्ञकः ।
 यदि च मात्रिकः अन्ते स्यात् प्लुतसञ्ज्ञा अस्य स्यात्. तत्र मात्राकालस्य मात्राकालवचनम् अनर्थकम् स्यात् ।
 मध्ये तर्हि स्यात् इति ।
 अत्र अपि आचार्यप्रवृत्तिः ज्ञापयति न मात्रिकः मध्ये भवति इति यत् अयम् अतः दीर्घः यञि सुपि च इत् दीर्घत्वम् शास्ति ।
 कथम् कृत्वा ज्ञापकम् ।
 यः मध्ये सः दीर्घसञ्ज्ञकः ।
 यदि च मात्रिकः मध्ये स्यात् दीर्घसञ्ज्ञा अस्य स्यात् ।
 तत्र मात्राकालस्य मात्राकालवचनम् अनर्थकम् स्यात् ।
 द्विमात्रः तर्हि अन्ते स्यात् ।
 अत्र अपि आचार्यप्रवृत्तिः ज्ञापयति न द्विमात्रः अन्ते भवति इति यत् अयम् ओम् अभ्यादाने इति द्विमात्रिकस्य प्लुतम् शास्ति ।
 कथम् कृत्वा ज्ञापकम् ।
 यः अन्ते सः प्लुतसञ्ज्ञकः ।
 यदि च द्विमात्रिकः अन्ते स्यात् प्लुतसञ्ज्ञा अस्य स्यात् ।
 तत्र द्विमात्रकालस्य द्विमात्रकालवचनम् अनर्थकम् स्यात् ।
 मात्रिकेण च अस्य पूर्वनिपातः बाधितः इति कृत्वा क्व अन्यत्र उत्सहते भवितुम् अन्यत् अतः मध्यात् ।
 एवम् एषा व्यवस्था प्रक्ल्̥प्ता ।
 भवेत् व्यवस्था प्रक्ल्̥प्ता ।
 दीर्घप्लुतयोः तु पूर्वसञ्ज्ञाप्रसङ्गः । दीर्घप्लुतयोः अपि पूर्वसञ्ज्ञा प्राप्नोति ।
 का ।
 ह्रस्वसञ्ज्ञा ।
 किम् कारणम् ।
 अण् सवर्णान् गृह्णाति इति ।
 सिद्धम् तु तपरनिर्देशात् ।
 सिद्धम् एतत् ।
 कथम् ।
 तपरनिर्देशः कर्तव्यः ॒ उदूकालः इति ।
 यदि एवम् द्रुतायाम् तपरकरणे मध्यमविलम्बितयोः उपसङ्ख्यानम् कालभेदात् ।
 द्रुतादिषु च उक्तम् ।
 किम् उत्क्तम् ।
 सिद्धम् तु ।
 अवस्थिताः वर्णाः वक्तुः चिराचिरवचनात् वृत्तयः विशिष्यन्ते इति ।
 सः तर्हि तपरनिर्देशः कर्तव्यः ।
 न कर्तव्यः ।
 इह कालग्रहणम् क्रियते ।
 यावत् च तपरकरणम् तावत् कालग्रहणम् ।
 प्रत्येकम् च कालशब्दः परिसमाप्यते ॒ उकालः ऊकालः ऊ३कालः इति ।
 अथ वा एकसञ्ज्ञाधिकारे अयम् योगः कर्तव्यः ।
 तत्र एका सञ्ज्ञा भवति या परा अनवकाशा च इति एवम् हि दीर्घप्लुतयोः पूर्वसञ्ज्ञा न भविष्यति ।
 अथ वा स्वम् रूपम् शब्दस्य अशब्दसञ्ज्ञा इति अयम् योगः प्रत्याख्यायते ।
 तत्र यत् एतत् अशब्दसञ्ज्ञा इति एतत् यया विभक्त्या निर्दिश्यमानम् अर्थवत् भवति तया निर्दिष्टम् अनुवर्तिष्यते ॒ अणुदित् सवर्णस्य च अप्रत्ययः अशब्दसञ्ज्ञायाम् इति ।
 अथ वा ह्रस्वसञ्ज्ञावचनसामर्थ्यात् दीर्घप्लुतयोः पूर्वसञ्ज्ञा न भविष्यति ।
 ननु च इदम् प्रयोजनम् स्यात् ॒ सञ्ज्ञया विधाने नियमम् वक्ष्यामि इति ।
 ह्रस्वसञ्ज्ञया यत् उच्यते तत् अचः स्थाने यथा स्यात् इति ।
 स्यात् एतत् प्रयोजनम् यदि किञ्चित्कराणि ह्रस्वशासनानि स्युः ।
 यतः तु खलु यावत् अज्ग्रहणम् तावत् ह्रस्वग्रहणम् अतः अकिञ्चित्कराणि ह्रस्वशासनानि ।
 इदम् तर्हि प्रयोजनम् ॒ एचः इक् ह्रस्वादेशे इति वक्ष्यामि इति ।
 अनुच्यमाने हि एतस्मिन् ह्रस्वप्रदेशेषु एचः इक् भवति इति वक्तव्यम् स्यात् ।
 ह्रस्वः नपुंसके प्रातिपदिकस्य एचः इक् भवति इति ।
 णौ चङि उपधायाः ह्रस्वः एचः इक् भवति इति ।
 ह्रस्वः हलादिः शेषः एचः इक् भवति इति ।
 सञ्ज्ञा च नाम यतः न लघीयः ।
 कुतः एतत् ।
 लघ्वर्थम् हि सञ्ज्ञाकरणम् ।
 लघीयः च त्रिः ह्रस्वप्रदेशेषु एचः इक् भवति इति न पुनः सञ्ज्ञाकरणम् ।
 त्रिः ह्रस्वप्रदेशेषु एचः इक् भवति इति षट् ग्रहणानि ।
 सञ्ज्ञाकरणे पुनः अष्टौ ।
 ह्रस्वसञ्ज्ञा वक्तव्या ।
 त्रिः ह्रस्वप्रदेशेषु ह्रस्वग्रहणम् कर्तव्यम् ह्रस्वः ह्रस्वः ह्रस्वः इति ।
 एचः इक् ह्रस्वादेशे इति ।
 सः अयम् लघीयसा न्यासेन सिद्धे सति यत् गरीयांसम् यत्नम् आरभते तस्य एतत् प्रयोजनम् दीर्घप्लुतयोः तु पूर्वसञ्ज्ञा मा भूत् इति ।
 किम् अयम् अलोन्त्यशेषः आहोस्वित् अलोन्त्यापवादः ।
 कथम् च अयम् तच्छेषः स्यात् कथम् वा तदपवादः ।
 यदि एकम् वाक्यम् तत् च इदम् च ॒ अलः अन्त्यस्य विधयः भवन्ति अचः ह्रस्वदीर्घप्लुताः अन्त्यस्य इति ततः अयम् तच्छेशः ।
 अथ नाना वाक्यम् ॒ अलः अन्त्यस्य विधयः भवन्ति , अचः ह्रस्वदीर्घप्लुताः अन्त्यस्य अनन्त्यस्य च इति ततः अयम् तदपवादः ।
 कः च अत्र विशेषः ।
 ह्रस्वादिविधिः अलः अन्त्यस्य इति चेत् वचिप्रच्छिशमादिप्रभृतिहनिगमिदीर्घेषु अज्ग्रहणम् ।
 ह्रस्वादिविधिः अलः अन्त्यस्य इति चेत् वचिप्रच्छिशमादिप्रभृतिहनिगमिदीर्घेषु अज्ग्रहणम् कर्तव्यम् ।
 वचिप्रच्छ्योः दीर्घः अचः इति वक्तव्यम् ।
 अनन्त्यत्वात् न प्राप्नोति ।
 शमादीनाम् दीर्घः अचः इति वक्तव्यम् ।
 अनन्त्यत्वात् न प्राप्नोति ।
 हनिगम्योः दीर्घः अचः इति वक्तव्यम् ।
 अनन्त्यत्वात् न प्राप्नोति ।
 अस्तु तर्हि तदपवादः ।
 अचः चेत् नपुंसकह्रस्वाकृत्सार्वधातुकनामिदीर्घेषु अनन्त्यप्रतिषेधः ।
 अचः चेत् नपुंसकह्रस्वाकृत्सार्वधातुकनामिदीर्घेषु अनन्त्यप्रतिषेधः वक्तव्यः ।
 ह्रस्वः नपुंसके प्रातिपदिकस्य ॒ यथा इह भवति ॒ रै ॒ अतिरि नौ ॒ अतिनौ एवम् सुवाक् ब्राह्मणकुलम् इति अत्र अपि प्राप्नोति ।
 अकृत्सार्वधातुकयोः दीर्घः ॒ यथा इह भवति ॒ चीयते स्तूयते एवम् भिद्यते अत्र अपि प्राप्नोति ।
 नामि दीर्घः ॒ यथा इह भवति ॒ अग्नीनाम् , वायूनाम् एवम् अत्र अपि प्राप्नोति ॒ षण्णाम् ।
 न एषः दोषः ।
 नोपध्यायाः इति एतत् नियमार्थम् भविष्यति ।
 प्रकृतस्य एषः नियमः स्यात्. किम् च प्रकृतम् ।
 नामि इति ।
 तेन भवेत् इह नियमात् न स्यात् ॒ षण्णाम् ।
 अन्यते तन्यते अत्र अपि प्राप्नोति ।
 अथ अपि एवम् नियमः स्यात् ॒ नोपधायाः नामि एव इति एवम् अपि भवेत् इह नियमात् न स्यात् ॒ अन्यते तन्यते ।
 षण्णाम् इति अत्र प्राप्नोति ।
 अथ अपि उभयतः नियमः स्यात् ॒ नोपधायाः एव नामि नामि एव नोपदध्यायाः इति एवम् अपि भिद्यते सुवाक् ब्राह्मणकुलम् इत अत्र अपि प्राप्नोति ।
 एवम् तर्हि ह्रस्वः दीर्घः प्लुतः इति यत्र ब्रूयात् अचः इति एतत् तत्र उपस्थितम् द्रष्टव्यम् ।
 किम् कृतम् भवति ।
 द्वितीया षष्ठी प्रादुः भाव्यते ।
 तत्र कामचारः ॒ गृह्यमाणेन वा अचम् विशेषयितुम् अचा वा गृह्यमाणः ।
 यावता कामचारः इह तावत् वचिप्रच्छिशमादिप्रभृतिहनिगमिदीर्घेषु गृह्यमाणेन अचम् विशेषयिष्यामः ॒ एषाम् अचः दीर्घः भवति इति ।
 इह इदानीम् नपुंसकह्रस्वाकृत्सार्वधातुकनामिदीर्घेषु अचा गृह्यमाणम् विशेषयिष्यामः ॒ नपुंसकस्य ह्रस्वः भवति अचः ।
 अजन्तस्य इति ।
 अकृत्सार्वधातुकयोः दीर्घः अचः ।
 अजन्तस्य इति ।
 नामि दीर्घः भवति अचः ।
 अजन्तस्य इति ।
 इह कस्मात् न भवति ॒ द्यौः , पन्थाः , सः इति ।
 सञ्ज्ञया विधाने नियमः ।
 सञ्ज्ञया ये विधीयन्ते तेषु नियमः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 अच् इति वर्तते ।
 तत्र एवम् अभिसम्बन्धः करिष्यते ॒ अचः अच् भवति ह्रस्वः दीर्घः प्लुतः इति एवम् भाव्यमनः इति ।
 अथ पूर्वस्मिन् योगे अज्ग्रहणे सति किम् प्रयोजनम् ।
 अज्ग्रहणम् संयोगाच्समुदायनिवृत्त्यर्थम् ।
 अज्ग्रहणम् क्रियते संयोग्निवृत्त्यर्थम् अच्समुदायनिवृत्त्यर्थम् च ।
 संयोग्निवृत्त्यर्थम् तावत् ॒ प्रतक्ष्य प्ररक्ष्य ।
 ह्रस्वस्य पिति कृति तुक् इति तुक् मा भूत् इति ।
 अच्समुदायनिवृत्त्यर्थम् ॒ तितौच्छत्रम् , तितौच्छाया ।
 दीर्घात् पदान्तात् वा इति विभाषा मा भूत् ।
 किम् षष्ठीनिर्दिष्टम् अज्ग्रहणम् अनुवर्तते उताहो न ।
 किम् च अतः ।
 यदि अनुवर्तते हल्स्वरप्राप्तौ व्यञ्जनम् अविद्यमानवत् इति परिभाषा न प्रकल्पते ।
 कथम् हलः नाम स्वरप्राप्तिः स्यात् ।
 एवम् तर्हि निवृत्तम् ।
 बहूनि एतस्याः परिभाषायाः प्रयोजनानि ।
 अथ प्रथमानिर्दिष्टम् अज्ग्रहणम् अनुवर्तते उताहो न ।
 किम् च अर्थः अनुवृत्त्या ।
 बाढम् अर्थः यदि एते व्यञ्जनस्य अपि गुणाः लक्ष्यन्ते ।
 ननु च प्रत्यक्षम् उपलभ्यन्ते ॒ इषे त्वा ऊर्जे त्वा ।
 न एते व्यञ्जनस्य गुणाः ।
 अचः एते गुणाः ।
 तत्सामीप्यात् तु व्यञ्जनम् अपि तद्गुणम् उपलभ्यते ।
 तत् यथा ।
 द्वयोः रक्तयोः वस्त्रयोः मध्ये शुक्लम् वस्त्रम् तद्गुणम् उपलभ्यते बदरपिटके रिक्तकः लोहकंसः तद्गुणः उपलभ्यते ।
 कुतः नु खलु एतत् अचः एते गुणाः ।
 तत्सामीप्यात् तु व्यञ्जनम् अपि तद्गुणम् उपलभ्यते इति ।
 न पुनः व्यञ्जनस्य एते गुणाः स्युः ।
 तत्सामीप्यात् तु अच् अपि तद्गुणः उपलभ्यते इति ।
 अन्तरेण अपि व्यञ्जनम् अचः एव एते गुणाः लक्ष्यन्ते ।
 न पुनः अन्तरेण अचम् व्यञ्जनस्य उच्चारणम् अपि भवति ।
 अन्वर्थम् खलु अपि निर्वचनम् ॒ स्वयम् राजन्ते स्वराः ।
 अन्वक् भवति व्यञ्जनम् इति ।
 उच्चनीचस्य अनवस्थितत्वात् सञ्ज्ञाप्रसिद्धिः ।
 इदम् उच्चनीचम् अनवस्थितपदर्थकम् ।
 तत् एव हि कम् चित् प्रति उच्चैः भवति कम् चित् प्रति नीचैः ।
 एवम् कम् चित् कः चित् अधीयानम् आह ॒ किम् उच्चैः रोरूयसे ।
 अथ नीचैः वर्तताम् इति ।
 तम् एव तथा अधीयानम् अपरः आह ॒ किम् अन्तर्दन्तकेन अधीषे ।
 उच्चैः वर्तताम् इति ।
 एवम् उच्चनीचम् अनवस्थितपदर्थकम् ।
 तस्य अनवस्थानात् सञ्ज्ञायाः अप्रसिद्धिः ।
 एवम् तर्हि लक्षणम् करिष्यते ॒ आयामः दारुण्यम् अणुता खस्य इति उच्चैःकराणि शब्दस्य ।
 आयामः गात्राणाम् निग्रहः ।
 दारुण्यम् स्वरस्य दारुणता रूक्षता ।
 अणुता खस्य कण्ठस्य संवृतता ।
 उच्चैःकराणि शब्दस्य ।
 अथ नीचैःकराणि शब्दस्य ।
 अन्ववसर्गः मार्दवम् उरुता खस्य इति नीचैःकराणि शब्दस्य ।
 अन्ववसर्गः गात्राणाम् शिथिलता ।
 मार्दवम् स्वरस्य मृदुता स्निग्धता ।
 उरुता खस्य महत्ता कण्ठस्य ।
 इति नीचैःकराणि शब्दस्य ।
 एतत् अपि अनैकान्तिकम् ।
 यत् अल्पप्राणस्य सर्वोच्चैः तत् महाप्राणस्य सर्वनीचैः ।
 सिद्धम् तु समानप्रक्रमवचनात् ।
 सिद्धम् एतत् ।
 कथम् ।
 समाने प्रक्रमे इति वक्तव्यम् ।
 कः पुनः प्रक्रमः ।
 उरः कण्ठः शिरः इति ।
व्याकरणमहाभाष्य खण्ड 12
 समाहारः स्वरितः इति उच्यते ।
 कस्य समाहारः स्वरितसञ्ज्ञः भवति ।
 अचोः इति आह ।
 समाहारः अचोः चेत् न अभावात् ।
 समाहारः अचोः चेत् तत् न ।
 किम् कारणम् ।
 अभावात् ।
 न हि अचोः समाहारः अस्ति ।
 ननु अयम् अस्ति गाङ्गेनूपे इति ।
 न एषः अचोः समाहारः ।
 अन्यः अयम् उदात्तानुदात्तयोः स्थाने एकः आदिश्यते ।
 एवम् तर्हि गुणयोः ।
 गुणयोः चेत् न अच्प्रकरणात् ।
 गुणयोः समहारः इति चेत् तत् न ।
 किम् कारणम् ।
 अच्प्रकरणात् ।
 अच् इति वर्तते ।
 सिद्धम् तु अच्समुदायस्य अभावात् तद्गुणे सम्प्रत्ययः ।
 सिद्धम् एतत् ।
 कथम् ।
 अच्समुदायः न अस्ति इति कृत्वा तद्गुणस्य अचः समाहारगुणस्य सम्प्रत्ययः भविष्यति ।
 कथम् पुनः समाहारः इति अनेन अच् शक्यः प्रतिनिर्देष्टुम् ।
 मतुब्लोपः अत्र द्रष्टव्यः ।
 तत् यथा पुष्पकाः एषाम् ते पुष्पकाः , कालकाः एषाम् ते कालकाः इति एवम् समाहारवान् समाहारः ।
 अथ वा अकारः मत्वर्थीयः ।
 तत् यथा तुन्दः , घाटः इति ।
 यदि एवम् त्रैस्वर्यम् न प्रकल्पते ।
 तत्र कः दोषः ।
 त्रैस्वर्यम् अधीमहे इति एतत् न उपपद्यते ।
 न एतत् गुणापेक्षम् ।
 किम् तर्हि ।
 अजपेक्षम् ।
 त्रैस्वर्यम् अधीमहे ॒ त्रिप्रकारैः अज्भिः अधीमहे कैः चित् उदात्तगुणैः कैः चित् अनुदात्तगुणैः कैः चित् उभयगुणैः ।
 तत् यथा ॒ शुक्लगुणः शुक्लः कृष्णगुणः कृष्णः ।
 यः इदानीम् उभयगुणः सः तृतीयाम् आख्याम् लभते कल्माषः इति वा सारङ्गः इति वा ।
 एवम् इह अपि उदात्तगुणः उदात्तः अनुदात्तगुणः अनुदात्तः ।
 यः इदानीम् उभयवान् स तृतीयाम् आख्याम् लभते स्वरितः इति ।
 अर्धह्रस्वम् इति उच्यते ।
 तत्र दीर्घप्लुतयोः न प्राप्नोति ।
 कन्या शक्तिके३ शक्तिके ।
 न एषः दोषः ।
 मात्रचः अत्र लोपः द्रष्टव्यः ।
 अर्धह्रस्वमात्रम् अर्धह्रस्वम् इति ।
 किमर्थम् इदम् उच्यते ।
 आमिश्रीभूतम् इव इदम् भवति ।
 तत् यथा ॒ क्षीरोदके सम्पृक्ते* आमिश्रीभूतत्वात् न ज्ञायते ॒ कियत् क्षीरम् कियत् उदकम् कस्मिन् अवकाशे क्षीरम् कस्मिन् अवकाशे उदकम् इति ।
 एवम् इह अपि आमिश्रीभूतत्वात् न ज्ञायते ॒ कियत् उदात्तम् कियत् अनुदात्तम् कस्मिन् अवकाशे उदात्तम् कस्मिन् अवकाशे अनुदात्तम् इति ।
 तत् आचार्यः सुहृत् भूत्वा अन्वाचष्टे ॒ इयत् उदात्तम् इयत् अनुदात्तम् अस्मिन् अवकाशे उदात्तम् अस्मिन् अवकाशे अनुदात्तम् इति ।
 यदि अयम् एवम् सुहृत् किम् अन्यानि अपि एवञ्जातीयकानि न उपदिशति ।
 कानि पुनः तानि ।
 स्थानकरणानुप्रदानानि ।
 व्याकरणम् नाम इयम् उत्तरा विद्या ।
 सः असौ छन्दःशास्त्रेषु अभिविनीतः उपलब्ध्या अवगन्तुम् उत्सहते ।
 यदि एवम् न अर्थः अनेन ।
 इदम् अपि उपलब्ध्या गमिष्यति ।
 सञ्ज्ञाकरणम् तर्हि इदम् ॒ तस्य स्वरितस्य आदितः अर्धह्रस्वम् उदात्तसञ्ज्ञम् इति ।
 किम् कृतम् भवति ।
 त्रिः उदात्तप्रदेशेषु स्वरितग्रहणम् न कर्तव्यम् भवति ॒ उदात्तस्वरितपरस्य सन्नतरः , उदात्तस्वरितयोः यणः स्वरितः अनुदात्तस्य न उदात्तस्वरितोदयम् इति ।
 सञ्ज्ञाकरणम् हि नाम यतः न लघीयः ।
 कुतः एतत् ।
 लघ्वर्थम् हि सञ्ज्ञाकरणम् ।
 लघीयः च त्रिः उदात्तप्रदेशेषु स्वरितग्रहणम् न पुनः सञ्ज्ञाकरणम् ।
 त्रिः उदात्तप्रदेशेषु स्वरितग्रहणे नव अक्षराणि सञ्ज्ञाकरणे पुनः एकादश ।
 एवम् तर्हि उभयम् अनेन क्रियते अन्वाख्यानम् च सञ्ज्ञा च ।
 कथम् पुनः एकेन यत्नेन उभयम् लभ्यम् ।
 लभ्यम् इति आह ।
 कथम् ।
 अन्वर्थग्रहणम् विज्ञास्यते ॒ तस्य स्वरितस्य आदितः अर्धह्रस्व्रम् उदात्तसञ्ज्ञम् भवति इति ।
 ऊर्ध्वम् आत्तम् इति च अतः उदात्तम् ।
 यदि तर्हि सञ्ज्ञाकरणम् उदात्तादेः यत् उच्यते तत् स्वरितादेः अपि प्राप्नोति ।
 अन्वाख्यानम् एव तर्हि इदम् मन्दबुद्धेः ।
 स्वरितस्यार्धह्रस्वोदात्तात् आ उदात्तस्वरितपरस्यसन्नतरात् ऊर्ध्वम् उदात्तादनुदात्तस्यस्वरितात् कार्यम् स्वरितात् इति सिद्ध्यर्थम् ।
 स्वरितस्यार्धह्रस्वोदात्तात् आ उदात्तस्वरितपरस्यसन्नतरः इति एतस्मात् सूत्रात् इदम् सूत्रकाण्डम् ऊर्ध्वम् उदात्तात् अनुदात्तस्य स्वरितः इति अतः कार्यम् ।
 किम् प्रयोजनम् ।
 स्वरितात् इति सिद्ध्यर्थम् ।
 स्वरितात् इति सिद्धिः यथा स्यात् ।
 स्वरितात् संहितायाम् अनुदात्तानाम् इति ॒ इमम् मे गङ्गे यमुने सरस्वति शुतुद्रि ।
 क्व तर्हि स्यात् ।
 यः सिद्धः स्वरितः ॒ कार्यम् देवदत्तयज्ञदत्तौ ।
 स्वरितोदात्तार्थम् च ।
 स्वरितोदात्तार्थम् च तत्र एव कर्तव्यम् ।
 न सुब्रह्मण्यायाम् स्वरितस्य तु उदात्तः ॒ इन्द्र अगच्छ ।
 क्व तर्हि स्यात् ।
 यः सिद्धः स्वरितः ॒ सुब्रह्मण्योम् इन्द्र अगच्छ ।
 स्वरितोदात्तात् च अस्वरितार्थम् ।
 स्वरितोदात्तात् च अस्वरितार्थम् तत्र एव कर्तव्यम् ।
 इन्द्र अगच्छ हरिवः अगच्छ ।
 स्वरितपरसन्नतरार्थम् च ।
 स्वरितपरसन्नतरार्थम् च तत्र एव कर्तव्यम् ।
 उदात्तस्वरितपरस्य सन्नतरः ॒ मणवक जटिलकाध्यापक न्यङ् ।
 क्व तर्हि स्यात् ।
 यः सिद्धः स्वरितः ॒ मणवक जटिलकाभिरूपक क्व ।
 तत् तर्हि वक्तव्यम् ।
 न वक्तव्यम् ।
 देवब्रह्मणोः अनुदात्तवचनम् ज्ञापकम् स्वरितात् इति सिद्धत्वस्य ।
 देवब्रह्मणोः अनुदात्तवचनम् ज्ञापकम् सिद्धः इह स्वरितः इति ।
 यदि एतत् ज्ञाप्यते स्वरितोदात्तपरस्य अनुदात्तस्य स्वरितत्वम् प्राप्नोति ।
 न ब्रूमः देवब्रह्मणोः अनुदात्तवचनम् ज्ञापकम् सिद्धः इह स्वरितः इति ।
 किम् तर्हि ।
 परम् एतत् काण्डम् इति ।
 किम् इदम् पारिभाषिक्याः सम्बुद्धेः ग्रहणम् ॒ एकवचनम् सम्बुद्धिः आहोस्वित् अन्वर्थग्रहणम् ॒ सम्बोधनम् सम्बुद्धिः इति ।
 किम् च अतः ।
 यदि पारिभाषिक्याः देवाः ब्रह्माणः इति अत्र न प्राप्नोति ।
 अथ अन्वर्थग्रहणम् न दोषः ।
 यथा न दोषः तथा अस्तु ।
 किम् पुनः इयम् एकश्रुतिः उदात्ता आहोस्वित् अनुदात्ता ।
 न उदात्ता ।
 कथम् ज्ञायते ।
 यत् अयम् उच्चैस्तराम् वा वषट्कारः इति आह ।
 कथम् कृत्वा ज्ञापकम् ।
 अतन्त्रम् तरनिर्देशः ।
 यावत् उच्चैः तावत् उच्चैस्तराम् इति ।
 यदि तर्हि न उदात्ता अनुदात्ता ।
 अनुदात्ता च न ।
 कथम् ज्ञायते ।
 यत् अयम् उदात्तस्वरितपरस्य सन्नतरः इति आह ।
 कथम् कृत्वा ज्ञापकम् ।
 अतन्त्रम् तरनिर्देशः ।
 यावत् सन्नः तावत् सन्नतरः इति ।
 सा एषा ज्ञापकाभ्याम् उदात्तानुदात्तयोः मध्यम् एकश्रुतिः अन्तरालम् ह्रियते ।
 अपरः आह ॒ किम् पुनः इयम् एकश्रुतिः उदात्ता उत अनुदात्ता ।
 उदात्ता ।
 कथम् ज्ञायते ।
 यत् अयम् उच्चैस्तराम् वा वषट्कारः इति आह ।
 कथम् कृत्वा ज्ञापकम् ।
 तन्त्रम् तरनिर्देशः ।
 उच्चैः दृष्ट्वा उच्चैस्तराम् इति एतत् भवति ।
 यदि तर्हि उदात्ता न अनुदात्ता ।
 अनुदात्ता च ।
 कथम् ज्ञायते ।
 यत् अयम् उदात्तस्वरितपरस्य सन्नतरः इति आह ।
 कथम् कृत्वा ज्ञापकम् ।
 तन्त्रम् तरनिर्देशः ।
 सन्नम् दृष्ट्वा सन्नतरः इति एतत् भवति ।
 ते एते तन्त्रे तरनिर्देशे सप्त स्वराः भवन्ति ॒ उदात्तः , उदात्ततरः , अनुदात्तः , अनुदात्तरः , स्वरितः , स्वरिते यः उदात्तः सः अन्येन विशिष्तः , एकश्रुतिः सप्तमः ।
 सुब्रह्मण्यायम् ओकारः उदात्तः ।
 सुब्रह्मण्यायम् ओकारः उदात्तः भवति ॒ सुब्रह्मण्योम् ।
 आकारः आख्याते परादिः च ।
 आकारः आख्याते परादिः च उदात्तः भवति ॒ इन्द्र अगच्छ ।
 हरिवः अगच्छ ।
 वाक्यादौ च द्वे द्वे ।
 वाक्यादौ च द्वे द्वे उदात्ते भवतः ॒ इन्द्र अगच्छ ।
 हरिवः अगच्छ ।
 मघवन्वर्जम् । अगच्छ मघवन् ।
 सुत्यापराणाम् अन्तः ।
 सुत्यापराणाम् अन्तः उदात्तः भवति ॒ द्व्यहे सुत्यम् ।
 त्र्यहे सुत्यम् ।
 असौ इति अन्तः ।
 असौ इति अन्तः उदात्तः भवति ॒ गार्ग्यः यजते ।
 वात्स्यः यजते ।
 अमुष्य इति अन्तः । अमुष्य इति अन्तः ॒ दाक्षेः पित यजते ।
 स्यान्तस्य उपोत्तमम् च ।
 स्यान्तस्य उपोत्तमम् उदात्तम् भवति अन्तः च ।
 गार्ग्यस्य पित यजते ।
 वात्स्यस्य पित यजते ।
 वा नामधेयस्य ।
 वा नामधेयस्य स्यान्तस्य उपोत्तमम् उदात्तम् भवति ॒ देवदत्तस्य पित यजते ।
 देवदत्तस्य पित यजते ।
 देवब्रह्मणोः अनुदात्तत्वम् एके ।
 देवब्रह्मणोः अनुदात्तत्वम् एके इच्छन्ति ॒ देवाः ब्रह्माणः ।
 देवाः ब्रह्माणः ।
 स्वरितात् संहितायाम् अनुदात्तानाम् इति चेत् द्व्येकयोः ऐकश्रुत्यवचनम् ।
 स्वरितात् संहितायाम् अनुदात्तानाम् इति चेत् द्व्येकयोः ऐकश्रुत्यम् वक्तव्यम् ॒ अग्निवेश्यः पचति ।
 किम् पुनः कारणम् न सिध्यति ।
 बहुवचनेन निर्देशः क्रियते ।
 तेन बहूनाम् ऐकश्रुत्यम् स्यात् द्व्येकयोः न स्यात् ।
 न एषः दोषः ।
 न अत्र निर्देशः तन्त्रम् ।
 कथम् पुनः तेन एव निर्देशः क्रियते तत् च अतन्त्रम् स्यात् ।
 तत्कारी च भवान् तद्द्वेषी च ।
 नान्तरीयकत्वात् अत्र बहुवचनेन निर्देशः क्रियते ॒ अवश्यम् कया चित् विभक्त्या केन चित् वचनेन निर्देशः कर्तव्यः इति ।
 तत् यथा ॒ कः चित् अन्नार्थी शालिकलापम् सपलालम् सतुषम् आहरति नान्तयीयकत्वात् ।
 सः यावत् आदेयम् तावत् आदाय तुषपलालानि उत्सृजति ।
 तथा कः चित् मांसार्थी मत्स्यान् सकण्टकान् सशकलान् आहरति नान्तयीयकत्वात् ।
 सः यावत् आदेयम् तावत् आदाय शकलकण्टकान् उत्सृजति ।
 एवम् इह अपि नान्तरीयकत्वात् बहुवचनेन निर्देशः क्रियते ।
 अविशेषेण ऐकश्रुत्यम् ।
 अविशेषेण ऐकश्रुत्यम् इति चेत् व्यवहितानाम् अप्रसिद्धिः ।
 अविशेषेण ऐकश्रुत्यम् इति चेत् व्यवहितानाम् ऐकश्रुत्यम् न प्राप्नोति ॒ इमम् मे गङ्गे यमुने सरस्वति शुतुद्रि ।
 अनेकम् अपि इति तु वचनात् सिद्धम् ।
 अनेकम् अपि एकम् अपि स्वरितात् परम् संहितायाम् एकश्रुति भवति इति वक्तव्यम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् ॒ स्वरितात् संहितायाम् अनुदात्तानाम् इति चेत् द्व्येकयोः ऐकश्रुत्यवचनम् ।
 अविशेषेण ऐकश्रुत्यम् व्यवहितानाम् अप्रसिद्धिः इति ।
 न एषः दोषः ।
 कथम् ।
 एकशेषनिर्देशः अयम् अनुदात्तस्य च ॒ अनुदात्तयोः च अनुदात्तानाम् च अनुदात्तानाम् इति ।
 एवम् अपि षट्प्रभृतीनाम् एव प्राप्नोति ।
 षट्प्रभृतिषु एकशेषः परिसमाप्यते ।
 प्रत्येकम् वाक्यपरिसमाप्तिः दृष्टा इति द्व्येकयोः अपि भविष्यति ।
 अपृक्तसञ्ज्ञायाम् हल्ग्रहणम् स्वादिलोपे हलः अग्रहणार्थम् ।
 अपृक्तसञ्ज्ञायाम् हल्ग्रहणम् कर्तव्यम् ।
 एकहल् प्रत्ययः अपृक्तसञ्ज्ञः भवति इति वक्तव्यम् ।
 किम् प्रयोजनम् ।
 स्वादिलोपे हलः अग्रहणार्थम् ।
 स्वादिलोपे हलः ग्रहणम् न कर्तव्यम् भवति ॒ हल्ङ्याब्भ्यः दीर्घात् सुतिसि अपृक्तम् हल् इति अपृक्तस्य इति एव सिद्धम् ।
 अणिञोः लुगर्थम् अल्ग्रहणम् ।
 अणिञोः लुगर्थम् अल्ग्रहणम् कर्तव्यम् ।
 किम् प्रयोजनम् ।
 अणिञोः लुकि ग्रहणम् न कर्तव्यम् भवति ॒ ण्यक्षत्रियार्षञितः यूनि लुक् अणिञोः इति अपृक्तस्य इति एव सिद्धम् ।
 अणिञोः लुगर्थम् इति चेत् णे अतिप्रसङ्गः ।
 अणिञोः लुगर्थम् इति चेत् णे अतिप्रसङ्गः भवति ।
 इह अपि प्राप्नोति ॒ फाण्टाहृतेः अपत्यम् माणवकः प्ःाण्टाहृतः इति ।
 णवचनसामार्थ्यात् न भविष्यति ।
 वचनप्रामाण्यात् इति चेत् फग्निवृत्त्यर्थम् वचनम् ।
 वचनप्रामाण्यात् इति चेत् फग्निवृत्त्यर्थम् एतत् स्यात् ॒ फक् अतः मा भूत् इति ।
 पैलादिषु वचनात् सिद्धम् ।
 यदि एतावत् प्रयोजनम् स्यात् पैलादिषु एव पाठम् कुर्वीत ।
 तत्र पाठात् अन्येषाम् अपि फकः निवृत्तिः भवति ।
 एवम् सिद्धे सति यत् अयम् णम् शास्ति तत् ज्ञापयति आचार्यः न अस्य लुक् भवति इति ।
 तानि एतानि त्रीणि ग्रहणानि भवन्ति ।
 अपृक्तसञ्ज्ञायाम् हल्ग्रहणम् कर्तव्यम् ।
 स्वादिलोपे हलः ग्रहणम् न कर्तव्यम् ।
 अणिञोः लुकि ग्रहणम् कर्तव्यम् ।
 अल्ग्रहणे अपि वै क्रियमाणे तानि एव त्रीणि ग्रहणानि भवन्ति ।
 अपृक्तसञ्ज्ञायाम् अल्ग्रहणम् कर्तव्यम् ।
 स्वादिलोपे हलः ग्रहणम् कर्तव्यम् ।
 अणिञोः लुकि ग्रहणम् न कर्तव्यम् भवति ।
 अपृक्तग्रहणम् कर्तव्यम् ।
 तत्र न अस्ति लाघवकृतः विशेषः ।
 अयम् अस्ति विशेषः ॒ अल्ग्रहणे क्रियमाणे एकग्रहणम् न करिष्यते ।
 कस्मात् न भवति दर्विः , जागृविः ।
 अल् एव यः प्रत्ययः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 अल्ग्रहणसामर्थ्यात् ।
 यदि यः अल् च अन्यः च तत्र स्यात् अल्ग्रहणम् अनर्थकम् स्यात् ।
 हल्ग्रहणे अपि क्रियमाणे एकग्रहणम् न करिष्यते ।
 कस्मात् न भवति दर्विः जागृविः ।
 हल् एव यः प्रत्ययः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 हल्ग्रहणसामर्थ्यात् ।
 यदि यः हल् च अन्यः च तत्र स्यात् हल्ग्रहणम् अनर्थकम् स्यात् ।
 अस्ति अन्यत् हल्ग्रहणस्य प्रयोजनम् ।
 किम् ।
 हलन्तस्य यथा स्यात् अलन्तस्य मा भूत् इति ।
 एवम् तर्हि सिद्धे सति यत् अल्ग्रहणे क्रियमाणे एकग्रहणम् करोति तत् ज्ञापयति आचार्यः अन्यत्र वर्णग्रहणे जातिग्रहणम् भवति इति ।
 किम् एतस्य ज्ञापने प्रयोजनम् ।
 दम्भेः हल्ग्रहणस्य जातिवाचकत्वात् सिद्धम् इति उक्तम् ।
 तत् उपपन्नम् भवति ।
 तत्पुरुषः समानाधिकरणः कर्मधारयः इति चेत् समासैकार्थत्वात् अप्रसिद्धिः ।
 तत्पुरुषः समानाधिकरणः कर्मधारयः इति चेत् समासस्य एकार्थत्वात् सञ्ज्ञायाः अप्रसिद्धिः ।
 एकः अयम् अर्थः तत्पुरुषः नाम अनेकार्थाश्रयम् च सामानाधिकरण्यम् ।
 सिद्धम् तु पदसामानाधिकरण्यात् ।
 सिद्धम् एतत् ।
 कथम् ।
 तत्पुरुषः समानाधिकरणपदः कर्मधारयसञ्ज्ञः भवति इति वक्तव्यम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् तत्पुरुषः समानाधिकरणः कर्मधारयः इति चेत् समासैकार्थत्वात् अप्रसिद्धिः इति ।
 न एषः दोषः ।
 अयम् तत्पुरुषः अस्ति प्राथमकल्पिकः यस्मिन् ऐकपद्यम् ऐकस्वर्यम् एकविभक्तिकत्वम् च ।
 अस्ति तादर्थ्यात् ताच्छब्द्यम् ॑ तत्पुरुषार्थानि पदानि तत्पुरुषः इति ।
 तत् यः तादर्थ्यात् ताच्छब्द्यम् तस्य इह ग्रहणम् ।
 प्रथमानिर्दिष्टम् समासे उपसजनम् इति चेत् अनिर्देशात् प्रथमायाः समासे सञ्ज्ञाप्रसिद्धिः ।प्रथमानिर्दिष्टम् समासे उपसजनम् इति चेत् अनिर्देशात् प्रथमायाः समासे सञ्ज्ञायाः अप्रसिद्धिः ।
 न हि कष्टादीनाम् समासे प्रथमाम् पश्यामः ।
 सिद्धम् तु समासविधाने वचनात् ।
 सिद्धम् एतत् ।
 कथम् ।
 समासविधाने प्रथमानिर्दिष्टम् उपसर्जनसञ्ज्ञम् भवति इति वक्तव्यम् ।
 तत् तर्हि वक्तव्यम् ।
 न वा तादर्थ्यात् ताच्छब्द्यम् ।
 न वा वक्तव्यम् ।
 किम् कारणम् ।
 तादर्थ्यात् ताच्छब्द्यम् भवति. समासार्थम् शास्त्रम् समासः इति ।
 यस्य विधौ प्रथमानिर्देशः ततः अन्यत्र अपि उपसर्जनसञ्ज्ञाप्रसङ्गः ।
 यस्य विधौ प्रथमानिर्देशः क्रियते ततः अन्यत्र अपि तस्य उपसर्जनसञ्ज्ञा प्राप्नोति ॒ रज्ञः कुमारीम् राजकुमारीम् श्रितः ।
 श्रितादिसमासे द्वितीयान्तम् प्रथमानिर्दिष्टम् ।
 तस्य षष्ठीसमासे अपि उपसर्जनसञ्ज्ञा प्राप्नोति ।
 सिद्धम् तु यस्य विधौ तम् प्रति इति वचनात् ।
 सिद्धम् एतत् ।
 कथम् ।
 यस्य विधौ यत् प्रथमानिर्दिष्टम् तम् प्रति तत् उपसर्जनसञ्ज्ञम् भवति इति वक्तव्यम् ।
 तत् तर्हि वक्तव्यम् ।
 न वक्तव्यम् ।
 उपसर्जनम् इति महती सञ्ज्ञा क्रियते ।
 सञ्ज्ञा च नाम यतः न लघीयः ।
 कुतः एतत् ।
 लघ्वर्थम् हि सञ्ज्ञाकरणम् ।
 तत्र महत्याः सञ्ज्ञायाः करणे एतत् प्रयोजनम् अन्वर्थसञ्ज्ञा यथा विज्ञायेत ।
 अप्रधानम् उपसर्जनम् इति ।
 प्रधानम् उपसर्जनम् इति च सम्बन्धिशब्दौ एतौ ।
 तत्र सम्बन्धात् एतत् गन्तव्यम् ॒ यम् प्रति यत् अप्रधानम् तम् प्रति तत् उपसर्जनस्ञ्ज्ञम् भवति इति ।
 अथ यत्र द्वे षष्ठ्यन्ते कस्मात् तत्र प्रधानस्य उपसर्जनसञ्ज्ञा न भवति ॒ राज्ञः पुरुषस्य राजपुरुषस्य इति ।
 षष्ठ्यन्तयोः उपसर्जनत्वे उक्तम् ।
 किम् उक्तम् ।
 षष्ठ्यन्तयोः समासे अर्थाभेदात् प्रधानस्य अपूर्वनिपातः इति ।
 एवम् न च इदम् अकृतम् भवेत् उप्सर्जनम् पूर्वम् इति अर्थः च अभिन्नः इति कृत्वा प्रधानस्य पूर्वनिपातः न भविष्यति ।
 यदि अपि तावत् एतत् उपसर्जनकार्यम् परिहृतम् इदम् अपरम् प्राप्नोति ।
 राज्ञः कुमार्याः राजकुमार्याः ।
 गोस्त्रियोः उपसर्जनस्य इति ह्रस्वत्वम् प्राप्नोति ।
 उक्तम् वा ।
 किम् उक्तम् ।
 परवत् लिङ्गम् इति शब्दशब्दार्थौ इति ।
 तत्र औपदेशिकस्य ह्रस्वत्वम् ।
 आतिदेशिकस्य श्रवणम् भविष्यति ।
 द्वितीयादीनाम् अपि अनेन उपसर्जनसञ्ज्ञा प्राप्नोति ।
 तत्र कः दोषः ।
 तत्र अपूर्वनिपाते इति प्रतिषेधः प्रसज्येत ।
 न अप्रतिषेधात् ।
 न अयम् प्रसज्यप्रतिषेधः ॒ पूर्वनिपाते न इति ।
 किम् तर्हि ।
 पर्युदासः अयम् ॒ यत् अन्यत् पूर्वनिपातात् इति ।
 पूर्वनिपाते अव्यापारः ।
 यदि केन चित् प्राप्नोति तेन भविष्यति ।
 पूर्वेण च प्राप्नोति ।
 तेन भविष्यति ।
 अप्राप्तेः वा ।
 अथ वा अनन्तरा या प्राप्तिः सा प्रतिषिध्यते ।
 कुतः एतत् ।
 अनन्तरस्य विधिः वा भवति प्रतिषेधः वा इति
 एकविभक्तौ अषष्ठ्यन्तवचनम् ।
 एकविभक्तौ अषष्ठ्यन्तानाम् इति वक्तव्यम् ।
 इह मा भूत् ॒ अर्धम् पिप्पल्याः अर्धपिप्पली इति ।
 उक्तम् वा ।
 किम् उक्तम् ।
 परवत् लिङ्गम् इति शब्दशर्दार्थौ इति ।
 तत्र औपदेशिकस्य ह्रस्वत्वम् ।
 आतिदेशिकस्य श्रवणम् भविष्यति ।
 कानि पुनः अस्य योगस्य प्रयोजनानि ।
 प्रयोजनम् द्विगुप्राप्तापन्नालम्पूर्वोपसर्गाः क्तार्थे ।
 द्विगुः ॒ पञ्चभिः गोभिः क्रीतः पञ्चगुः ।
 प्राप्तापन्न ॒ प्राप्तः जिविकाम् प्राप्तजीविकः ।
 आपन्नः जीविकाम् आपन्नजीविकः ।
 अलम्पूर्व ॒ अलम् कुमार्यै अलङ्कुमारिः ।
 उपसर्गाः क्तार्थे ॒ निष्कौशाम्बिः निर्वाराणसिः ।
 अर्थवत् इति व्यपदेशाय ॒ वर्णानाम् च मा भूत् इति ।
 किम् च स्यात् ।
 वनम् , धनम् इति नलोपः प्रातिपदिकान्तस्य इति नलोपः प्रसज्येत ।
 अधातुः इति किमर्थम् ।
 अहन् वृत्रम् इति ।
 अधातुः इति शक्यम् अकर्तुम् ।
 कस्मात् न भवति अहन् वृत्रम् इति ।
 आचार्यप्रवृत्तिः ज्ञापयति न धातोः प्रातिपदिकसञ्ज्ञा भवति इति यत् अयम् सुपः धातुप्रातिपदिकयोः इति धातुग्रहणम् करोति ।
 न एतत् अस्ति ज्ञापकम् ।
 प्रतिषिद्धार्थम् एतत् स्यात् ॒ अपि काकः श्येनायते इति ।
 अप्रत्ययः इति किमर्थम् ।
 काण्डे कुड्ये ।
 अप्रत्ययः इति शक्यम् अकर्तुम् ।
 कस्मात् न भवति काण्डे कुड्ये* इति ।
 कृत्तद्धितग्रहणम् नियमार्थम् भविष्यति ॒ कृत्तद्धितान्तस्य एव प्रत्ययान्तस्य प्रातिपदिकसञ्ज्ञा भवति न अन्यस्य इति ।
 अर्थवति अनेकपदप्रसङ्गः ।
 अर्थवति प्रातिपदिकसञ्ज्ञायाम् अनेकस्य अपि पदस्य प्रातिपदिकसञ्ज्ञा प्राप्नोति ॒ दश दाडिमानि षट् अपूपाः कुण्डम् अजाजिनम् पललपिण्डः अधोरुकम् एतत् कुमार्याः स्फैयकृतस्य पिता प्रतिशीनः इति ।
 समुदायः अनर्थकः ।
 समुदायः अनर्थकः इति चेत् अवयवार्थवत्त्वात् समुदायार्थवत्त्वम् यथा लोके ।
 समुदायः अनर्थकः इति चेत् अवयवैः अर्थवद्भिः समुदायाः अपि अर्थवन्तः भवन्ति यथा लोके ।
 तत् यथा लोके आढ्यम् इदम् नगरम् , गोमत् इदम् नगरम् इति उच्यते न च तत्र सर्वे आढ्याः भवन्ति सर्वे वा गोमन्तः ।
 यथा लोके इति उच्यते लोके च अवयवाः एव अर्थवन्तः न समुदायः ।
 आतः च अवयवाः एव अर्थवन्तः न समुदायः ।
 यस्य हि तत् द्रव्यम् भवति सः तेन कार्यम् करोति यस्य च गावः सन्ति सः तासाम् क्षीरम् घृतम् च उपभुङ्क्ते ।
 अन्यैः एतत् द्रष्टुम् अपि अशक्यम् ।
 का तर्हि इयम् वाचोयुक्तिः ॒ आढ्यम् इदम् नगरम् , गोमत् इदम् इति ।
 एषा एषा वाचोयुक्तिः ॒ इह तावत् आढ्यम् इदम् नगरम् इति अकारः मत्वर्थीयः ॒ आढ्याः अस्मिन् सन्ति इति तत् इदम् आढ्यम् इति ।
 गोमत् इदम् इति मत्वन्तात् मत्वर्थीयः लुप्यते ।
 एवम् अपि वाक्यप्रतिषेधः अर्थवत्त्वात् ।
 वाक्यस्य प्रातिपदिकस्ञ्ज्ञायाः प्रतिषेधः वक्तव्यः ॒ देवदत्त गाम् अभ्याज शुक्लाम् ।
 देवदत्त गाम् अभ्याज कृष्णाम् इति ।
 किम् कारणम् ।
 अर्थवत्त्वात् ।
 अर्थवत् हि एतत् वाक्यम् भवति ।
 न वै पदार्थात् अन्यस्य अर्थस्य उपलब्धिः भवति वाक्ये ।
 पदार्थात् अन्यस्य अनुपलब्धिः इति चेत् पदार्थाभिसम्बन्धस्य उपलब्धिः ।
 पदार्थात् अन्यस्य अनुपलब्धिः इति चेत् एवम् उच्यते ॒ पदार्थाभिसम्बन्धस्य उपलब्धिः भवति वाक्ये ।
 इह देवदत्त इति उक्ते कर्ता निर्दिष्टः कर्म क्रियागुणौ च अनिर्दिष्टौ ।
 गाम् इति उक्ते कर्म निर्दिष्टम् कर्ता क्रियागुणौ च अनिर्दिष्टौ ।
 अभ्याज इति उक्ते क्रिया निर्दिष्टा कर्तृकर्मणी गुणः च अनिर्दिष्टः ।
 शुक्लाम् इति उक्ते गुणः निर्दिष्टः कर्तृकर्मणी क्रिया च अनिर्दिष्टा ।
 इह इदानीम् देवदत्त गाम् अभ्याज शुक्लाम् इति उक्ते सर्वम् निर्दिष्टम् भवति ॒ देवदत्तः एव कर्ता न अन्यः ।
 गौः एव कर्म न अन्यत् ।
 अभ्याजिः एव क्रिया न अन्या ।
 शुक्लाम् एव न कृष्णाम् इति ।
 एतेषाम् पदानाम् सामान्ये वर्तमानानाम् यद्विशेषे अवस्थानम् सः वाक्यार्थः ।
 तस्मात् प्रतिषेधः ।
 तस्मात् प्रतिषेधः वक्तव्यः ।
 न वक्तव्यः ।
 अर्थवत्समुदायानाम् समासग्रहणम् नियमार्थम् ।
 अर्थवत्समुदायानाम् समासग्रहणम् नियमार्थम् भविष्यति ॒ समासः एव अर्थवताम् समुदायायानाम् प्रातिपदिकसञ्ज्ञः भवति न अन्यः इति ।
 यदि नियमः क्रियते प्रकृतिप्रत्ययसमुदायस्य प्रातिपदिकसञ्ज्ञा न प्राप्नोति ॒ बहुपटवः , उच्चकैः इति ।
 किम् पुनः अत्र प्रातिपदिकसञ्ज्ञया प्रार्थ्यते ।
 प्रातिपदिकात् इति स्वाद्युत्पत्तिः यथा स्यात् ।
 न एषः दोषः ।
 यथा एव अत्र अप्रातिपदिकत्वात् स्वाद्युत्पत्तिः न भवति एवम् लुक् अपि न भविष्यति ।
 तत्र या एव अन्तर्वर्तिनी विभक्तिः तस्याः एव श्रवणम् भविष्यति ।
 न एवम् शक्यम् ।
 स्वरे हि दोषः स्यात् ।
 बहुपटवः इति एवम् स्वरः प्रसज्येत बहुपटवः इति च इष्यते ।
 पठिष्यति हि आचार्यः ॒ चितः सप्रकृतेः बह्वकजर्थम् इति ।
 तस्याम् पुनः लुप्तायम् या अन्या विभक्तिः उत्पद्यते तस्याः प्रकृत्यनेकदेशत्वात् अन्तोदात्तत्वम् न भविष्यति ।
 एवम् तर्हि आचार्यप्रवृत्तिः ज्ञापयति भवति प्रकृतिप्रत्ययसमुदायस्य प्रातिपदिकसञ्ज्ञा इति यत् अयम् अप्रययः इति प्रतिषेधम् शास्ति ।
 सः च तदन्तप्रतिषेधः ।
 सः तर्हि ज्ञापकार्थः प्रत्ययप्रतिषेधः वक्तव्यः ।
 ननु च अयम् प्राप्त्यर्थः अपि वक्तव्यः ।
 न अर्थः प्राप्त्यर्थेन ।
 कृत्तद्धितग्रहणम् नियमार्थम् भविष्यति ॒ कृत्तद्धितान्तस्य एव प्रत्ययान्तस्य प्रातिपदिकसञ्ज्ञा भविष्यति न अन्यस्य प्रत्ययान्तस्य इति ।
 सः एषः अनन्यार्थः प्रत्ययप्रतिषेधः वक्तव्यः प्रकृतिप्रत्ययसमुदायस्य वा प्रातिपदिकसञ्ज्ञा वक्तव्या ।
 उभयम् न वक्तव्यम् ।
 तुल्यजातीयस्य नियमः ।
 कः च तुल्यजातीयः ।
 यथाजातीयकानाम् समासः ।
 कथञ्जातीयकानाम् समासः ।
 सुबन्तानाम् ।
 सुप्तिङ्समुदायस्य तर्हि प्रातिपदिकसञ्ज्ञा प्राप्नोति ।
 सुप्तिङ्समुदायस्य प्रातिपदिकसञ्ज्ञा आरभ्यते ॒ जहि कर्मणा बहुलम् आभीक्ष्ण्ये कर्तारम् च अभिदधाति इति ।
 तत् नियमार्थम् भविष्यति ॒ एतस्य एव सुप्तिङ्समुदायस्य प्रातिपदिकसञ्ज्ञा भवति न अन्यस्य इति ।
 तिङ्समुदायस्य तर्हि प्रातिपदिकसञ्ज्ञा प्राप्नोति ।
 तिङ्समुदायस्य अपि प्रातिपदिकसञ्ज्ञा आरभ्यते ॒ आख्यातम् आख्यातेन क्रियासातत्ये इति ।
 तत् नियमार्थम् भविष्यति ॒ एतस्य एव तिङ्समुदायस्य प्रातिपदिकसञ्ज्ञा भवति न अन्यस्य इति ।
 अर्थवत्ता न उपपद्यते केवलेन अवचनात् ।
 अर्थवत्ता न उपपद्यते वृक्षशब्दस्य ।
 किम् कारणम् ।
 केवलेन अवचनात् ।
 न केवलेन वृक्षशब्देन अर्थः गम्यते ।
 केन तर्हि ।
 सप्रत्ययकेन ।
 न वा प्रत्ययेन नित्यसम्बन्धात् केवलस्य अप्रयोगः ।
 न वा एषः दोषः ।
 किम् कारणम् ।
 प्रत्ययेन नित्यसम्बन्धात् ।
 नित्यसम्बन्धौ एतौ अर्थौ प्रकृतिः प्रत्ययः इति ।
 प्रत्ययेन नित्यसम्बन्धात् केवलस्य अप्रयोगः न भविष्यति ।
 अन्यत् भवान् पृष्टः अन्यत् आचष्टे ।
 आम्रान् पृष्टः कोविदारान् आचष्टे ।
 अर्थवत्ता न उपपद्यते केवलेन अवचनात् इति भवान् अस्माभिः चोदितः केवलस्य अप्रयोगे हेतुम् आह ।
 एवम् च किल नाम कृत्वा चोद्यते ॒ समुदायस्य अर्थे प्रयोगात् अवयवानाम् अप्रसिद्धिः इति ।
 सिद्धम् तु अन्वयव्यतिरेकाभ्याम् ।
 सिद्धम् एतत् ।
 कथम् ।
 अन्वयात् व्यतिरेकात् च ।
 कः असौ अन्वयः व्यतिरेकः वा ।
 इह वृक्षः इति उक्ते कः चित् शब्दः श्रूयते ॒ वृक्षशब्दः अकारान्तः सकारान्तः च प्रत्ययः ।
 अर्थः अपि कः चित् गम्यते ॒ मूलस्कन्धफलपलाशवान् एकत्वम् च ।
 वृक्षौ इति उक्ते कः चित् शब्दः हीयते कः चित् उपजायते कः चित् अन्वयी ॒ सकारः हीयते , औकारः उपजायते वृक्षशब्दः अकारान्तः अन्वयी ।
 अर्थः अपि कः चित् हीयते कः चित् उपजायते कः चित् अन्वयी ॒ एकत्वम् हीयते द्वित्वम् उपजायते मूलस्कन्धफलपलाशवान् अन्वयी ।
 ते मन्यामहे ॒ यः शब्दः हीयते तस्य असौ अर्थः यः अर्थः हीयते ।
 यः शब्दः उपजायते तस्य असौ अर्थः यः अर्थः उपजायते ।
 यः शब्दः अन्वयी तस्य असौ अर्थः यः अर्थः अन्वयी. विषमः उपन्यासः ।
 बहवः हि शब्दाः एकार्थाः भवन्ति ।
 तत् यथा ॒ इन्द्रः शक्रः पुरुहूतः पुरन्दरः , कन्दुः कोष्ठः कुशूलः इति ।
 एकः च शब्दः बह्वर्थः ।
 तत् यथा ॒ अक्षाः पादाः माषाः इति ।
 अतः किम् न साधीयः अर्थवत्ता सिद्धा भवति ।
 न ब्रूमः अर्थवत्ता न सिध्यति इति ।वर्णिता अर्थवत्ता अन्वयव्यतिरेकाभ्याम् एव ।
 तत्र कुतः एतत् ॒ अयम् प्रकृत्यर्थः अयम् प्रत्ययार्थः इति न पुनः प्रकृतिः एव उभौ अर्थौ ब्रूयात् प्रत्ययः एव वा ।
 सामान्यशब्दाः एते एवम् स्युः ।
 सामान्यशब्दाः च न अन्तरेण विशेषम् प्रकरणम् वा विशेषेषु अवतिष्ठन्ते ।
 यतः तु नियोगतः वृक्षः इति उक्ते स्वभावतः कस्मिन् चिद् अर्थे प्रतीतिः उपजायते अतः मन्यामहे न इमे सामान्यशब्दाः इति ।
 न चेत् सामान्यशब्दाः प्रकृतिः प्रकृत्यर्थे वर्तते प्रत्ययः प्रत्ययार्थे ।
 किम् पुनः इमे वर्णाः अर्थवन्तः आहोस्वित् अनर्थकाः ।
 वर्णस्य अर्थवदनर्थकत्वे उक्तम् ।
 किम् उक्तम् ।
 अर्थवन्तः वर्णाः धातुप्रातिपदिकप्रत्ययनिपातानाम् एकवर्णानाम् अर्थदर्शनात् ।
 वर्णव्यत्यये च अर्थान्तरगमनात् ।
 वर्णानुपलब्धौ च अनर्थगतेः ।
 सङ्घातार्थवत्त्वात् च ।
 सङ्घातस्य ऐकार्थ्यात् सुबभावः वर्णात् ।
 अनर्थकाः तु प्रतिवर्णम् अर्थानुपलब्धेः ।
 वर्णव्यत्ययापायोपजनविकारेषु अर्थदर्शनात् इति ।
 तत्र इदम् अपरिहृतम् ॒ सङ्घातार्थवत्त्वात् च इति ।
 तस्य परिहारः ।
 सङ्घातार्थवत्त्वात् च इति चेत् दृष्टः हिअतदर्थेन गुणेन गुणिनः अर्थभावः ।
 सङ्घातार्थवत्त्वात् च इति चेत् दृश्यते हि पुनः अतदर्थेन गुणेन गुणिनः अर्थभावः ।
 तत् यथा ।
 एकः तन्तुः त्वक्त्राणे असमर्थः तत्समुदायः च कम्बलः समर्थः ।
 एकः तण्डुलः क्षुत्प्रतिघाते असमर्थः तत्समुदायः च वर्धतिकम् समर्थः ।
 एकः च बल्वजः बन्धने असमर्थः तत्समुदायः च रज्जुः समर्था भवति ।
 विषमः उपन्यासः ।
 भवति हि तत्र या च यावती च अर्थमात्रा ।
 भवति हि किम् चित् प्रति एकः तन्तुः त्वक्त्राणे समर्थः एकः च तण्डुलः क्षुत्प्रतिघाते समर्थः एकः च बल्वजः बन्धने समर्थः ।
 इमे पुनः वर्णाः अत्यन्ताय एव अनर्थकाः ।
 यथा तर्हि रथाङ्गानि विहृतानि प्रत्येकम् व्रजिक्रियाम् प्रति असमर्थानि भवन्ति तत्समुदायः च रथः समर्थः एवम् एषाम् वर्णानाम् समुदायाः अर्थवन्तः अवयवाः अनर्थकाः इति ।
 निपातस्य अनर्थकस्य प्रातिपदिकत्वम् ।
 निपातस्य अनर्थकस्य प्रातिपदिकसञ्ज्ञा वक्तव्या ।
 खञ्जति निखञ्जति लम्बते प्रलम्बते ।
 किम् पुनः अत्र प्रातिपदिकसञ्ज्ञया प्रार्थ्यते ।
 प्रातिपदिकात् इति स्वाद्युत्पत्तिः , सुबन्तम् पदम् इति पदसञ्ज्ञा , पदस्य पदात् इति निघातः यथा स्यात् ।
 न एतत् अस्ति प्रयोजनम् ।
 सत्याम् अपि प्रातिपदिकसञ्ज्ञायाम् स्वाद्युत्पत्तिः न प्राप्नोति ।
 किम् कारणम् ।
 न हि प्रातिपदिकसञ्ज्ञायाम् एव स्वाद्युत्पत्तिः प्रतिबद्धा ।
 किम् तर्हि ।
 एकत्वादिषु अर्थेषु स्वादयः विधीयन्ते न च एषाम् एकत्वादयः सन्ति ।
 न एषः दोषः ।
 अविशेषेण उत्पद्यन्ते ।
 उत्पन्नानाम् नियमः क्रियते ।
 अथ वा प्रकृतार्थान् अपेक्ष्य नियमः ।
 के च प्रकृताः ।
 एकत्वादयः ।
 एकस्मिन् एव अर्थे एकवचनम् न द्वयोः न बहुषु ।
 द्वयोः एव द्विवचनम् न एकस्मिन् न बहुषु ।
 बहुषु एव अर्थेषु बहुवचनम् न एकस्मिन् न द्वयोः इति ।
 अथ वा आचार्यप्रवृत्तिः ज्ञापयति अनर्थकानाम् अपि एतेषाम् भवति अर्थवत्कृतम् इति यत् अयम् अधिपरी* अनर्थकौ इति अनर्थकयोः गत्युपसर्गसञ्जाबाधिकाम् कर्मप्रवचनीयसञ्ज्ञाम् शास्ति
 किम् पुनः अयम् पर्युदासः ॒ यत् अन्यत् प्रत्ययात् आहोस्वित् प्रसज्य अयम् प्रतिषेधः ॒ प्रत्ययः न इति ।
 कः च अत्र विशेषः ।
 अप्रत्ययः इति चेत् तिबेकादेशे प्रतिषेधः अन्तवत्त्वात् ।
 अप्रत्ययः इति चेत् तिबेकादेशे प्रतिषेधः वक्तव्यः ॒ काण्डे कुड्ये ।
 किम् कारणम् ।
 अन्तवत्त्वात् ।
 तिबतिपोः एकादेशः अतिपः अन्तवत् स्यात् ।
 अस्ति अन्यत् तिपः इति कृत्वा प्रातिपदिकसञ्ज्ञा प्राप्नोति ।
 अस्तु तर्हि प्रसज्यप्रतिषेधः ॒ प्रत्ययः न इति ।
 न प्रत्ययः इति चेत् ऊङेकादेशे प्रतिषेधः आदिवत्त्वात् ।
 न प्रत्ययः इति चेत् ऊङेकादेशे प्रतिषेधः प्राप्नोति ॒ ब्रह्मबन्धूः ।
 किम् कारणम् ।
 आदिवत्त्वात् ।
 प्रत्ययाप्रत्यययोः प्रत्ययस्य आदिवत् स्यात् ।
 तत्र प्रत्ययः न इति प्रतिषेधः प्राप्नोति ।
 न एषः दोषः ।
 आचार्यप्रवृत्तिः ज्ञापयति उत्पद्यन्ते ऊङन्तात् स्वादयः इति यत् अयम् न ऊङ्धात्वोः इति विभक्तिस्वरस्य प्रतिषेधम् शाश्ति ।
 अथ वा द्वे हि अत्र प्रातिपदिकसञ्ज्ञे ॒ अवयवस्य अपि समुदायस्य अपि ।
 तत्र अवयवस्य या प्रातिपदिकसञ्ज्ञा तया अन्तवद्भावात् स्वाद्युत्पत्तिः भविष्यति ।
 सुब्लोपे च प्रत्ययलक्षणत्वात् ।
 सुब्लोपे च प्रत्ययलक्षणेन प्रतिषेधः प्राप्नोति ॒ राजा तक्षा ।
 प्रत्ययलक्षणेन प्रत्ययः न इति प्रतिषेधः प्राप्नोति ।
 न एषः दोषः ।
 आचार्यप्रवृत्तिः ज्ञापयति न प्रत्ययलक्षणेन प्रतिषेधः भवति इति यत् अयम् न ङिसम्बुद्ध्योः इति प्रतिषेधम् शास्ति ।
 अथ वा पुनः अस्तु पर्युदासः ।
 ननु च उक्तम् ॒ अप्रत्ययः इति चेत् तिबेकादेशे प्रतिषेधः अन्तवत्त्वात् इति ।
 प्रसज्यप्रतिषेधे अपि एषः दोषः ।
 द्वे हि अत्र प्रातिपदिकसञ्ज्ञे ॒ अवयवस्य अपि समुदायस्य अपि ।
 गृह्यते च प्रातिपदिकाप्रातिपदिकयोः एकादेशः प्रातिपदिकग्रहणेन ।
 तस्मात् उभाभ्याम् अपि वक्तव्यम् स्यात् ॒ ह्रस्वः नपुंसके यत् तस्य इति ।
 किम् च नपुंसके ।
 नपुंसकम् यस्य गुणः ।
 कस्य च नपुंसकम् गुणः ।
 प्रातिपदिकस्य ।
व्याकरणमहाभाष्य खण्ड 13
 समासग्रहणम् किमर्थम् ।
 समासग्रहणे उक्तम् ।
 किम् उक्तम् ।
 अर्थवत्समुदायानाम् समासग्रहणम् नियमार्थम् इति ।
 प्रातिपदिकग्रहणम् किमर्थम् ।
 नपुंसकह्रस्वत्वे प्रातिपदिकग्रहणम् तिब्निवृत्त्यर्थम् । नपुंसकह्रस्वत्वे प्रातिपदिकग्रहणम् क्रियते तिब्निवृत्त्यर्थम् ।
 तिबन्तस्य ह्रस्वत्वम् मा भूत् ॒ काण्डे कुड्ये ।
 रमते ब्राह्मणकुलम् ।
 अव्ययप्रतिषेधः ।
 अव्ययानाम् प्रतिषेधः वक्तव्यः ॒ दोषा ब्राह्मणकुलम् दिवा ब्राह्मणकुलम् इति ।
 सः तर्हि वक्तव्यः ।
 न वक्तव्यः ।
 न अत्र अव्ययम् नपुंसके वर्तते ।
 किम् तर्हि ।
 अधिकरणम् अत्र अव्ययम् नपुंसकस्य ।
 इह तर्हि प्राप्नोति ॒ काण्डीभूतम् वृषलकुलम् , कुड्यीभूतम् वृषलकुलम् इति ।
 न वा लिङ्गाभावात् ।
 न वा वक्तव्यम् ।
 किम् कारणम् ।
 लिङ्गाभावात् ।
 अलिङ्गम् अव्ययम् ।
 किम् पुनः अयम् अव्ययस्य एव परिहारः आहोस्वित् तिबन्तस्य अपि ।
 तिबन्तस्य अपि इति आह ।
 कथम् ।
 अव्ययम् हि किम् चित् विभक्त्यर्थप्रधानम् किम् चित् क्रियाप्रधानम् ।
 उच्चैः, नीचैः इति विभक्त्यर्थप्रधानम् , हिरुक् पृथक् इति क्रियाप्रधानम् ।
 तिबन्तम् च अपि किम् चित् विभक्त्यर्थप्रधानम् किम् चित् क्रियाप्रधानम् ।
 काण्डे कुड्ये* इति विभक्तर्थ्यप्रधानम् , रमते ब्राह्मणकुलम् इति क्रियाप्रधानम् ।
 न च एतयोः अर्थयोः लिङ्गसङ्ख्याभ्याम् योगः अस्ति ।
 अवश्यम् च एतत् एवम् विज्ञेयम् ।
 क्रियमाणे अपि हि प्रातिपदिकग्रहणे इह प्रसज्येत ॒ काण्डे कुड्ये ।
 द्वे हि अत्र प्रातिपदिकसञ्ज्ञे अवयवस्य अपि समुदायस्य अपि ।
 गृह्यते च प्रातिपदिकाप्रातिपदिकयोः एकादेशः प्रातिपदिकग्रहणेन ।
 तस्मात् उभाभ्याम् अपि वक्तव्यम् स्यात् ॒ ह्रस्वः नपुंसके यत् तस्य इति ।
 किम् च नपुंसके ।
 नपुंसकम् यस्य गुणः ।
 कस्य च नपुंसकम् गुणः ।
 प्रातिपदिकस्य ।
 यञेकादेशदीर्घैत्त्वेषु प्रतिषेधः ।
 यञेकादेशदीर्घैत्त्वेषु प्रतिषेधः वक्तव्यः ॒ युगवरत्राय युगवरत्रार्थम् , युगवरत्रेभ्यः ।
 यञेकादेशदीर्घैत्त्वेषु बहिरङ्गलक्षणत्वात् सिद्धम् ।
 बहिरङ्गाः एते विधयः ।
 अन्तरङ्गम् ह्रस्वत्वम् ।
 असिद्धम् बहिरङ्गम् अन्तरङ्गे
 उपसर्जनह्रस्वत्वे च ।
 उपसर्जनह्रस्वत्वे च ।
 किम् ।
 यञेकादेशदीर्घैत्त्वेषु प्रतिषेधः वक्तव्यः ॒ अतिखट्वाय अतिखट्वार्थम् अतिखट्वेभ्यः ।
 उपसर्जनह्रस्वत्वे च ।
 किम् ।
 बहिरङ्गलक्षणत्वात् सिद्धम् इति एव ।
 बहिरङ्गाः एते विधयः ।
 अन्तरङ्गम् ह्रस्वत्वम् ।
 असिद्धम् बहिरङ्गम् अन्तरङ्गे
 गोटाङ्ग्रहणम् कृन्निवृत्त्यर्थम् ।
 गोटाङ्ग्रहणम् कर्तव्यम् ।
 किम् इदम् टाङ् इति ।
 प्रत्याहारग्रहणम् ।
 क्व सन्निविष्टानाम् प्रत्याहारः ।
 टापः प्रभृति आ ष्यङः ङकारात् ।
 किम् प्रयोजनम् ।
 कृन्निवृत्त्यर्थम् ।
 कृत्स्त्रियाः धातुस्त्रियाः च ह्रस्वत्वम् मा भूत् इति ॒ अतितन्त्रीः , अतिश्रीः , अतिलक्ष्मीः इति ।
 तत् तर्हि वक्तव्यम् ।
 न वक्तव्यम् ।
 स्त्रीग्रहणम् स्वर्यते ।
 तत्र स्वरितेन अधिकारगतिः भवति ।
 स्त्रियाम् इति एवम् प्रकृत्य ये विहिताः तेषाम् ग्रहणम् विज्ञास्यते ।
 स्वरितेन अधिकारगतिः भवति इति न दोषः भवति ।
 यदि एवम् प्रत्ययग्रहणम् इदम् भवति ।
 तत्र प्रत्ययग्रहणे यस्मात् सः तदादेः ग्रहणम् भवति इति इह न प्राप्नोति ॒ अतिराजकुमारिः , अतिसेनानीकुमारिः इति ।
 अस्त्रीप्रत्ययेन इति एवम् तत् ।
 ईयसः बहुव्रीहौ पुंवद्वचनम् ।
 ईयसः बहुव्रीहौ पुंवद्भावः वक्तव्यः ।
 बह्व्यः श्रेयस्यः अस्य बहुश्रेयसी विद्यमानश्रेयसी ।
 पूर्वपदस्य च प्रतिषेधः गोसमासनिवृत्त्यर्थम् ।
 पूर्वपदस्य च प्रतिषेधः वक्तव्यः ।
 किम् प्रयोजनम् ।
 गोसमासनिवृत्त्यर्थम् ।
 गोनिवृत्त्यर्थम् समासनिवृत्त्यर्थम् च ।
 गोनिवृत्त्यर्थम् तावत् ॒ गोकुलम् , गोक्षीरम् , गोपालकः इति ।
 समासनिवृत्त्यर्थम् ॒ राजकुमारीपुत्रः , सेनानीकुमारीपुत्रः इति ।
 किम् उच्यते समासनिवृत्त्यर्थम् इति न पुनः असमासः अपि किम् चित् पूर्वपदम् यदर्थः प्रतिषेधः स्यात् ।
 स्त्र्यन्तस्य प्रातिपदिकस्य उपसर्जनस्य ह्रस्वः भवति इति उच्यते न च अन्तरेण समासम् स्त्र्यन्तम् प्रातिपदिकम् उपसर्जनम् अस्ति ।
 ननु च इदम् अस्ति ॒ खट्वापादः , मालापादः इति ।
 एकादेशे कृते अन्तादिवद्भावात् प्राप्नोति ।
 उभयतः आश्रये न अन्तादिवत् ।
 गोनिवृत्त्यर्थेन तावत् न अर्थः ।
 गोन्तस्य प्रातिपदिकस्य उपसर्जनस्य ह्रस्वः भवति इति उच्यते न च एतत् गोन्तम् ।
 ननु च एतत् अपि व्यपदेशिवद्भावेन गोन्तम् ।
 व्यपदेशिवद्भावः अप्रातिपदिकेन ।
 समासनिवृत्त्यर्थेन च अपि न अर्थः ।
 स्त्र्यन्तस्य प्रातिपदिकस्य उपसर्जनस्य ह्रस्वः भवति इति उच्यते ।
 प्रधानम् उपसर्जनम् इति च सम्बन्धिशब्दौ एतौ ।
 तत्र सम्बन्धात् एतत् गन्तव्यम् ॒ यम् प्रति यत् अप्रधानम् तस्य चेत् सः अन्तः भवति इति ।
 अवश्यम् च एतत् एवम् विज्ञेयम् ।
 उच्यमाने अपि हि प्रतिषेधे इह प्रसज्येत ॒ पञ्च कुमार्यः प्रियाः अस्य पञ्चकुमारीप्रियः , दशकुमारीप्रियः इति ।
 कपि च ।
 कपि च प्रतिषेधः वक्तव्यः ॒ बहुकुमारीकः , बहुवृषलीकः ।
 द्वन्द्वे च ।
 द्वन्द्वे च प्रतिषेधः वक्तव्यः ॒ कुक्कुटमयूर्यौ ।
 उक्तम् वा ।
 किम् उक्तम् ।
 कपि तावत् उक्तम् ॒ न कपि इति प्रतिषेधः इति ।
 न एतत् अस्ति उक्तम् ।
 के अणः इति या ह्रस्वप्राप्तिः तस्याः प्रतिषेधः ।
 कुतः एतत् ।
 अनन्तरस्य विधिः वा भवति प्रतिषेधः वा इति ।
 अवश्यम् च एतत् एवम् विज्ञेयम् ।
 यः हि मन्यते या च यावतीच ह्रस्वप्राप्तिः तस्याः सर्वस्याः प्रतिषेधः इति इह अपि तस्य प्रतिषेधः प्रसज्येत ॒ प्रियम् ग्रामणि ब्राह्मणकुलम् अस्य प्रियग्रामणिकः ।
 इदम् तर्हि उक्तम् ॒ कपि कृते अनन्त्यत्वात् ह्रस्वत्वम् न भविष्यति ।
 इदम् इह सम्प्रधार्यम् ॒ कप् क्रियताम् ह्रस्वत्वम् इति ।
 किम् अत्र कर्तव्यम् ।
 परत्वात् कप् ।
 अन्तरङ्गम् ह्रस्वत्वम् ।
 अन्तरङ्गतरः कप् ।
 ननु च अयम् कप् समासान्तः इचि उच्यते ।
 तादर्थ्यात् ताच्छब्द्यम् भविष्यति ।
 येषाम् पदानाम् समासः न तावत् तेषाम् अन्यत् भवति ।
 कपम् तावत् प्रतीक्षते ।
 द्वन्द्वे अपि उक्तम् ।
 किम् उक्तम् ।
 परवत् लिङ्गम् इति शब्दशब्दार्थौ इति ।
 तत्र औपदेशिकस्य ह्रस्वत्वम् आतिदेशिकस्य श्रवणम् भविष्यति ।
 तद्धितलुकि अवन्त्यादीनाम् प्रतिषेधः ।
 तद्धितलुकि अवन्त्यादीनाम् प्रतिषेधः वक्तव्यः ॒ अवन्ती कुन्ती कुरूः ।
 तद्धितलुकि अवन्त्यादीनाम् अप्रतिषेधः अलुक्परत्वात् ।
 तद्धितलुकि अवन्त्यादीनाम् अप्रतिषेधः ।
 अनर्थकः प्रतिषेधः अप्रतिषेधः ।
 लुक् कस्मात् न भवति ।
 अलुक्परत्वात् ।
 लुकि इति उच्यते ।
 न च अत्र लुकम् पश्यामः ।
 लुकि इति न एषा परसप्तमी शक्या विज्ञातुम् ।
 न हि लुका पौर्वापर्यम् अस्ति ।
 का तर्हि ।
 सत्सप्तमी ॒ लुकि सति इति ।
 सत्सप्तमी चेत् प्राप्नोति ।
 एवम् तर्हि इदम् इह व्यपदेश्यम् सत् आचार्यः न व्यपदिशति ।
 किम् ।
 उपसर्जनस्य इति वर्तते ।
 न च जातिः उपसर्जनम् ।
 इत् गोण्याः न इति वक्तव्यम् । गोण्याः न इति एव वक्तव्यम् ।
 न अर्थः इत्त्वेन ।
 का रूपसिद्धिः ॒ पञ्चगोणिः , दशगोणिः ।
 ह्रस्वता हि विधीयते ।
 ह्रस्वत्वम् अत्र विधीयते ॒ गोस्त्रियोः उपसर्जनस्य इति ।
 इति वा वचने तावत् ।
 इत् इति वा उच्येत न इति वा कः नु अत्र विशेषः ।
 मात्रार्थम् वा कृतम् भवेत् । अथ वा मात्रार्थम् इदम् वक्तव्यम् ॒ गोणीमात्रम् इदम् गोणिः ।
 अपरः आह ॒ गोण्याः इत्त्वम् प्रकरणात् ।
 अशिष्यम् गोण्याः इत्त्वम् ।
 किम् कारणम् ।
 प्रकरणात् ।
 प्रकृतम् ह्रस्वत्वम् ।
 ह्रस्वः इति वर्तते ।
 ननु सूच्याः ।
 सूच्याद्यर्थम् अथ अपि वा ।
 सूच्याद्यर्थम् इदम् द्रष्टव्यम् ॒ पञ्चसूचिः , दशसूचीः ।
 इत् गोण्याः न इति वक्तव्यम् ह्रस्वता हि विधीयते । इति वा वचने तावत् ।
 मात्रार्थम् वा कृतम् भवेत् ॥ गोण्याः इत्त्वम् प्रकरणात् ।
 सूच्याद्यर्थम् अथ अपि वा ।
 व्यक्तिवचने इति किमर्थम् ।
 शिरीषाणाम् अदूरभवः ग्रामः शिरीषाः ।
 तस्य ग्रामस्य वनम् शिरीषवनम् ।
 किम् च स्यात् ।
 विभाषा ओषधिवनस्पतिभ्यः इति णत्वम् प्रसज्येत ।
 अपरः आह ॒ कटुबदर्याः अदूरभवः ग्रामः कटुबदरी ।
 षष्ठी युक्तवद्भावेन मा भूत् इति ।
 अथ व्यक्तिवचने इति अपि उच्यमाने कस्मात् एव अत्र न भवति ।
 षष्ठी अपि हि वचनम् ।
 न इदम् पारिभाषिकस्य वचनस्य ग्रहणम् ।
 किम् तर्हि ।
 अन्वर्थग्रहणम् ॒ उच्यते वचनम् इति ।
 एवम् अपि षष्ठी प्राप्नोति ।
 षष्ठी अपि हि उच्यते ।
 लुपा उक्तत्वात् तस्य अर्थस्य द्वितीयस्य प्रयोगेण न भवितव्यम् उक्तार्थानाम् अप्रयोगः इति ।
 आतिदेशिकी तर्हि प्राप्नोति ।
 एवम् तर्हि प्राक् अपि वृत्तेः युक्तम् वृत्तम् च अपि । इह यावता युक्तम् वक्तुः च कामचारः प्राक् वृत्तेः लिङ्गसङ्ख्ये ये ।
 प्राक् अपि वृत्तेः युक्तम् वनस्पतिभिः नगरम् वृत्तम् च अपि युक्तम् वनस्पतिभिः नगरम् ।
 वृत्ते च युक्तवद्भावः विधीयते ।
 कामचारः च प्रयोक्तुः प्राक् वृत्तेः ये लिङ्गसङ्ख्ये ते* अतिदेष्टुम् वृत्तस्य वा ये लिङ्गसङ्ख्ये ।
 यावता कार्मचारः वृत्तस्य ये लिङ्गसङ्ख्ये ते* अतिदिश्येते न प्राक् वृत्तेः ये ।
 किमर्थम् पुनः इदम् उच्यते ।
 अन्यत्र अभिधेयव्यक्तिवचनभावात् लुपि युक्तवदनुदेशः ।
 अन्यत्र अभिधेयवत् लिङ्गवचनानि भवन्ति ।
 क्व अन्यत्र ।
 लुकि ॒ लवणः सुपः , लवणा यवागुः , लवणम् शाकम् इति ।
 अन्यत्र अभिधेयवत् लिङ्गवचनानि भवन्ति लुकि. इह अपि अन्यत्र अभिधेयवत् लिङ्गवचनानि प्राप्नुवन्ति ।
 इष्यन्ते च अभिधानवत् स्युः इति ।
 तत् च अन्तरेण यत्नम् न सिध्यति इति लुपि युक्तवदनुदेशः ।
 एवमर्थम् इदम् उच्यते ।
 अस्ति प्रयोजनम् एतत् ।
 किम् तर्हि इति ।
 लुपः अदर्शनसञ्ज्ञित्वात् अर्थगतिः न उपपद्यते ।
 लुप् नाम इयम् अदर्शनस्य सञ्ज्ञा क्रियते ।
 न च अदर्शनस्य लिङ्गसङ्ख्ये शक्येते* अतिदेष्टुम् ।
 लुपः अदर्शनसञ्ज्ञित्वात् अर्थगतिः न उपपद्यते ।
 न वा अदर्शनस्य अशक्यत्वात् अर्थगतिः साहचर्यात् ।
 न वा एषः दोषः ।
 किम् कारणम् ।
 अदर्शनस्य अशक्यत्वात् ।
 अदर्शनस्य लिङ्गसङ्ख्ये* अशक्ये* अतिदेष्टुम् इति कृत्वा अदर्शनसहचरितः यः अर्थः तस्य गतिः भविष्यति साहचर्यात् ।
 योगाभावात् च अन्यस्य ।
 अदर्शनेन च योगः न अस्ति इति कृत्वा अदर्शनसहचरितः यः अर्थः तस्य गतिः भविष्यति साहचर्यात्
 समासे उत्तरपदस्य बहुवचनस्य लुपः ।
 समासे उत्तरपदस्य बहुवचनस्य लुपः युक्तवद्भावः वक्तव्यः ॒ मधुरापञ्चालाः ।
 किम् प्रयोजनम् ।
 नियमार्थम् ।
 समासे उत्तरपदस्य एव ।
 क्व मा भूत् ।
 पञ्चालमधुरे* इति ।
 कथम् इदम् विज्ञायते ॒ जातिः यत् विशेषणम् इति आहोस्वित् जातेः यानि विशेषणानि इति ।
 किम् च अतः ।
 यदि विज्ञायते जातिः यत् विशेषणम् इति सिद्धम् पञ्चालाः जनपदः इति ।
 सुभिक्षः सम्पन्नपानीयः बहुमाल्यफलः इति न सिध्यति ।
 अथ विज्ञायते जातेः यानि विशेषणानि इति सिद्धम् सुभिक्षः सम्पन्नपानीयः बहुमाल्यफलः इति ।
 पञ्चालाः जनपदः इति न सिध्यति ।
 एवम् तर्हि न एवम् विज्ञायते जातिः यत् विशेषणम् इति न अपि जातेः यानि विशेषणानि इति ।
 कथम् तर्हि ।
 विशेषणानाम् युक्तवद्भावः भवति आ जातिप्रयोगात् ।
 किमर्थम् पुनः इदम् उच्यते ।
 विशेषणानाम् वचनम् जातिनिवृत्त्यर्थम् ।
 जातिनिवृत्त्यर्थः अयम् आरम्भः ।
 किम् उच्यते जातिनिवृत्त्यर्थः इति न पुनः विशेषणानाम् अपि युक्तवद्भावः यथा स्यात् इति ।
 समानाधिकरणत्वात् सिद्धम् ।
 समानाधिकरणत्वात् विशेषणानाम् युक्तवद्भावः भविष्यति ।
 यदि एवम् न अर्थः अनेन ।
 लुपः अन्यत्र अपि जातेः युक्तवद्भावः न भवति ।
 क्व अन्यत्र ।
 बदरी सूक्ष्मकण्टका मधुरा वृक्षः इति ।
 किम् पुनः कारणम् अन्यत्र अपि जातेः युक्तवद्भावः न भवति ।
 आविष्टलिङ्गा जातिः यत् लिङ्गम् उपादाय प्रवर्तते उत्पत्तिप्रभृति आ विनाशात् न तत् लिङ्गम् जहाति ।
 न तर्हि इदानीम् अयम् योगः वक्तव्यः ।
 वक्तव्यः च ।
 किम् प्रयोजनम् ।
 इदम् तत्र तत्र उच्यते गुणवचनानाम् शब्दानाम् आश्रयतः लिङ्गवचनानि भवन्ति इति ।
 तत् अनेन क्रियते
 हरीतक्यादिषु व्यक्तिः । हरीतक्यादिषु व्यक्तिः भवति युक्तवद्भावेन ॒ हरीतक्याः फलानि हरीतक्यः फलानि ।
 खलतिकादिषु वचनम् ।
 खलतिकादिषु वचनम् भवति युक्तवद्भावेन ॒ खलतिकस्य पर्वतस्य अदूरभवानि वनानि खलतिकम् वनानि ।
 मनुष्यलुपि प्रतिषेधः ।
 मनुष्यलुपि प्रतिषेधः वक्तव्यः ॒ चञ्चा अभिरूपः , वध्रिका दर्शनीयः ।
 किम् याः एताः कृत्रिमाः टिघुभादिसञ्ज्ञाः तत्प्रामाण्यात् अशिष्यम् ।
 न इति आह ।
 सञ्ज्ञानम् सञ्ज्ञा ।
 इदम् अयुक्तम् वर्तते ।
 किम् अत्र अयुक्तम् ।
 बहवः ते अर्थाः ।
 तत्र युक्तम् बहुवचनम् ।
 तत् यत् एकवचने शासितव्ये बहुवचनम् शिष्यते एतत् अयुक्तम् ।
 बहुषु एकवचनम् इति नाम वक्तव्यम् ।
 अतः उत्तरम् पठति ॒ जात्याख्यायाम् सामान्याभिधानात् ऐकार्थ्यम् । जात्याख्यायाम् सामान्याभिधानात् ऐकार्थ्यम् भविष्यति ।
 यत् तत् व्रीहौ व्रीहित्वम् यवे यवत्वम् गार्ग्ये गार्ग्यत्वम् तत् एकम् तच् च विवक्षितम् ।
 तस्य एकत्वात् एकवचनम् एव प्राप्नोति ।
 इष्यते च बहुवचनम् स्यात् इति ।
 तत् च अन्तरेण यत्नम् न सिध्यति इति जात्याख्यायम् एकस्मिन् बहुवचनम् ।
 एवमर्थम् इदम् उच्यते ।
 अस्ति प्रयोजनम् एतत् ।
 किम् तर्हि इति ।
 तत्र एकवचनादेशे उक्तम् ।
 किम् उक्तम् ।
 व्रीहिभ्यः आगतः इति अत्र घेः ङिति इति गुणः प्राप्नोति इति ।
 न एषः दोषः ।
 अर्थातिदेशात् सिद्धम् । अर्थातिदेशः अयम् ।
 न इदम् पारिभाषिकस्य वचनस्य ग्रहणम् ।
 किम् तर्हि ।
 अन्वर्थग्रहणम् ॒ उच्यते वचनम् ।
 बहूनाम् अर्थानाम् वचनम् बहुवचनम् इति ।
 यावत् ब्रूयात् एकः अर्थः बहुवत् भवति इति तावत् एकस्मिन् बहुवचनम् इति ।
 सङ्ख्याप्रयोगे प्रतिषेधः । सङ्ख्याप्रयोगे प्रतिषेधः वक्तव्यः ।
 एकः व्रीहिः सम्पन्नः सुभिक्षम् करोति ।
 अस्मदः नामयुवप्रत्यययोः च । अस्मदः नामप्रयोगे युवप्रत्ययप्रयोगे च प्रतिषेधः वक्तव्यः ।
 नामप्रयोगे ॒ अहम् देवदत्तः ब्रवीमि ।
 अहम् यज्ञदत्तः ब्रवीमि ।
 युवप्रत्ययप्रयोगे ॒ अहं गार्ग्यायणः ब्रवीमि ।
 अहम् वात्स्यायनः ब्रवीमि ।
 युवग्रहणेन नार्थः ।
 अस्मदः नामप्रत्ययप्रयोगे न इति एव ।
 इदम् अपि सिद्धम् भवति ॒ अहम् गार्ग्यः ब्रवीमि ।
 अहम् वात्स्यः ब्रवीमि ।
 अपरः आह ॒ अस्मदः सविशेषणस्य प्रयोगे न इति एव ।
 इदम् अपि सिद्धम् भवति ॒ अहम् पटुः ब्रवीमि ।
 अहम् पण्डितः ब्रवीमि ।
 अशिष्यम् वा बहुवत् पृथक्त्त्वाभिधानात् ।
 अशिष्यः वा बहुवद्भावः ।
 किम् कारणम् ।
 पृथक्त्वाभिधानात् ।
 पृथक्त्वेन हि द्रव्याणि अभिधीयन्ते ।
 बहवः ते अर्थाः ।
 तत्र युक्तम् बहुवचनम् ।
 किम् उच्यते पृथक्त्वाभिधानात् इति यावता इदानीम् एव उक्तम् ॒ जात्याख्यायाम् सामान्याभिधानात् ऐकार्थ्यम् इति ।
 जातिशब्देन हि द्रव्याभिधानम् । जातिशब्देन हि द्रव्यम् अपि अभिधीयते जातिः अपि ।
 कथम् पुनः ज्ञायते जातिशब्देन द्रव्यम् अपि अभिधीयते इति ।
 एवम् हि कः चित् महति गोमण्डले गोपालकम् आसीनम् पृच्छति ॒ अस्ति अत्र काम् चिद् गाम् पश्यसि इति ।
 सः पश्यति ॒ पश्यति च अयम् गाः पृच्छति च काम् चिद् अत्र गाम् पश्यसि इति ।
 नूनम् अस्य द्रव्यम् विवक्षितम् इति ।
 तत् यदा द्रव्याभिधानम् तदा बहुवचनम् भविष्यति ।
 यदा सामान्याभिधानम् तदा एकवचनम् भविष्यति ।
 अयम् अपि योगः शक्यः अवक्तुम् ।
 कथम् अहम् ब्रवीमि , आवाम् ब्रूवः , वयम् ब्रूमः ।
 इमानि इन्द्रियाणि कदा चित् स्वातन्त्र्येण विवक्षितानि भवन्ति ।
 तत् यथा ॒ इदम् मे अक्षि सुष्ठु पश्यति ।
 अयम् मे कर्णः सुष्ठु शृणोति इति ।
 कदा चित् पारतन्त्र्येण ॒ अनेन अक्ष्णा सुष्ठु पश्यामि ।
 अनेन कर्णेन सुष्ठु शृणोमि इति ।
 तत् यदा स्वातन्त्र्येण विवक्षा तदा बहुवचनम् भविष्यति ।
 यदा पारतन्त्र्येण तदा एकवचनद्विवचने भविष्यतः ।
 अयम् अपि योगः शक्यः अवक्तुम् ।
 कथम् उदिते पूर्वे फल्गुन्यौ , उदिताः पूर्वाः फल्गुन्यः , उदिते पूर्वे प्रोष्ठपदे , उदिताः पूर्वाः प्रोष्ठपदाः ।
 फल्गुनीसम्पीपगते चन्द्रमसि फल्गुनीशब्दः वर्तते ।
 बहवः ते अर्थाः ।
 तत्र युक्तम् बहुवचनम् ।
 यदा तयोः एव अभिधानम् तदा द्विवचनम् भविष्यति ।
 इमौ अपि योगौ शक्यौ अवक्तुम् ।
 कथम् ।
 पुनर्वसुविशाखयोः सुपाम् सुलुक्पूर्वसवर्ण इति सिद्धम् ।
 पुनर्वसुविशाखयोः सुपाम् सुलुक्पूर्वसवर्ण इति एव सिद्धम्
 तिष्यपुनर्वस्वोः इति किमर्थम् ।
 कृत्तिकारोहिण्यः ।
 नक्षत्र इति किमर्थम् ।
 तिष्यः च माणवकः पुनर्वसू मणवकौ तिष्यपुनर्वसवः ।
 अथ नक्षत्रे इति वर्तमाने पुनः नक्षत्रग्रहणम् किमर्थम् ।
 अयम् तिष्यपुनर्वसुशब्दः अस्ति एव ज्योतिषि वर्तते ।
 अस्ति च कालवाची ।
 तत् यथा ॒ बहवः तिष्यपुनर्वसवः अतिक्रान्ताः ।
 कतरेण तिष्येण गतः इति ।
 तत् यः ज्योतिषि वर्तते तस्य इदम् ग्रहणम् ।
 अथ वा नक्षत्रे इति वर्तमाने पुनः नक्षत्रग्रहणस्य एतत् प्रयोजनम् ॒ विदेशस्थम् अपि तिष्यपुनर्वस्वोः कार्यम् तत् अपि नक्षत्रस्य एव यथा स्यात् ॒ तिष्यपुष्ययोः नक्षत्राणि यलोपः वक्तव्यः इति नक्षत्रग्रहणम् न कर्तव्यम् भवति ।
अथ वा अथ वा नक्षत्रे इति वर्तमाने पुनः नक्षत्र ग्रहणस्य एतत् प्रयोजनम् ॒ तिष्यपुनर्वसुपर्यायवाचिनाम् अपि यथा स्यात् ॒ पुष्यपुनर्वसू सिध्यपुनर्वसू ।
अथ द्वन्द्वे इति किमर्थम् ।
यः तिष्यः तौ पुनर्वसू येषाम् ते इमे तिष्यपुनर्वसवः उन्मुग्धाः ।
बहुवचनस्य इति किमर्थम् ।
उदितम् तिष्यपुनर्वसू ।
कथम् च अत्र एकवचनम् ।
जातिद्वन्द्वः एकवत् भवति इति ।
अप्राणिनाम् इति प्रतिषेधः प्राप्नोति ।
एवम् तर्हि सिद्धे सति यत् बहुवचनग्रहणम् करोति तत् ज्ञापयति आचार्यः ॒ सर्वः द्वन्द्वः विभाषा एकवत् भवति इति ।
किम् एतस्य ज्ञापने प्रयोजनम् ।
बाभ्रवशालङ्कायनम् बाभ्रवशालङ्कायनाः इति एतत् सिद्धम् भवति ।
अथ वा न अत्र भवन्तः प्राणिनाः ।
प्राणाः एव अत्र भवन्तः ।
व्याकरणमहाभाष्य खण्ड 14
 रूपग्रहणम् किमर्थम् ।
 समानानाम् एकशेष एकविभक्तौ इति इयति उच्यमाने यत्र एव सर्वम् समानम् शब्दः अर्थः च तत्र एव स्यात् ॒ वृक्षाः , प्लक्षाः इति ।
 इह न स्यात् ॒ अक्षाः ,. पादाः , माषाः इति ।
 रूपग्रहणे पुनः क्रियमाणे न दोषः भवति ।
 रूपम् निमित्तत्वेन आश्रीयते श्रुतौ च रूपग्रहणम् ।
 अथ एकग्रहणम् किमर्थम् ।
 सरूपाणाम् शेषः एकविभक्तौ इति इयति उच्यमाने द्विबह्वोः अपि शेषः प्रसज्येत ।
 एकग्रहणे पुनः क्रियमाणे न दोषः भवति ।
 अथ शेषग्रहणम् किमर्थम् ।
 सरूपाणाम् एकः एकविभक्तौ इति इयति उच्यमाने आदेशः अयम् विज्ञायेत ।
 तत्र कः दोषः ।
 अश्वः च अस्वः च अश्वौ ॒ आन्तर्यतः द्व्युदात्तवतः स्थानिनः द्व्युदात्तवान् आदेशः प्रसज्येत ।
 लोप्यलोपिता च न प्रकल्पेत ।
 तत्र कः दोषः ।
 गर्गाः , वत्साः , बिदाः , उर्वाः ।
 अञ् यः बहुषु यञ् यः बहुषु इति उच्यमानः लुक् न प्राप्नोति ।
 मा भूत् एवम् ।
 अञन्तम् यत् बहुषु यञन्तम् यत् बहुषु इति एवम् भविष्यति ।
 न एवम् शक्यम् ।
 इह हि दोषः स्यात्. ॒ काश्यपप्रतिकृतयः काश्यपाः इति ।
 एकविभक्तौ इति किमर्थम् ।
 पयः पयः जरयति ।
 वासः वासः छादयति ।
 ब्राह्मणाभ्याम् च कृतम् ब्राह्मणाभ्याम् च देहि इति ।
 किमर्थम् पुनः इदम् उच्यते ।
 प्रत्यर्थम् शब्दनिवेशात् न एकेन अनेकस्य अभिधानम् । प्रत्यर्थम् शब्दाः अभिनिविशन्ते ।
 किम् इदम् प्रत्यर्थम् इति ।
 अर्थम् अर्थम् प्रति प्रत्यर्थम् ।
 प्रत्यर्थम् शाब्दनिवेशात् एतस्मात् कारणात् न एकेन शब्देन अनेकस्य अर्थस्य अभिधानम् प्राप्नोति ।
 तत्र कः दोषः ।
 तत्र अनेकार्थाभिधाने अनेकशब्दत्वम् ।
 तत्र अनेकार्थाभिधाने अनेकशब्दत्वम् प्राप्नोति ।
 इष्यते च एकेन अपि अनेकस्य अभिधानम् स्यात् इति ।
 तत् च अन्तरेण यत्नम् न सिध्यति ।
 तस्मात् एकशेषः ।
 एवमर्थम् इदम् उच्यते ।
 अस्ति प्रयोजनम् एतत् ।
 किम् तर्हि इति ।
 किम् इदम् प्रत्यर्थम् शब्दाः अभिनिवेशन्ते इति एतम् दृष्टान्तम् आस्थाय सरूपाणाम् एकशेषः आरभ्यते न पुनः अप्रत्यर्थम् शब्दाः अभिनिविशन्ते इति एतम् दृष्टान्तम् आस्थाय विरूपाणाम् अनेकशेषः आरभ्यते ।
 तत्र एतत् स्यात् ॒ लघीयसी सरूपनिवृत्तिर्ः गरीयसी विरूपप्रतिपत्तिः इति ।
 तत् च न ।
 लघीयसी विरूपप्रतिपत्तिः ।
 किम् कारणम् ।
 यत्र हि बहूनाम् सरूपाणाम् एकः शिष्यते तत्र अवरतः द्वयोः सरूपयोः निवृत्तिः वक्तव्या स्यात् ।
 एवम् अपि एतस्मिन् सति किम् चित् आचार्यः सुकरतरकम् मन्यते ।
 सुकरतरकम् च एकशेषारम्भम् मन्यते ।
 किम् पुनः अयम् एकविभक्तौ एकशेषः भवति ।
 एवम् भवितुम् अर्हति ।
 एकविभक्तौ इति चेत् न अभावाद् विभक्तेः । एकविभक्तौ इति चेत् तत् न ।
 किम् कारणम् ।
 अभावात् विभक्तेः ।
 न हि समुदायात् परा विभक्तिः अस्ति ।
 किम् कारणम् ।
 अप्रातिपदिकत्वात् ।
 ननु च अर्थवत् प्रातिपदिकम् इति प्रातिपदिकसञ्ज्ञा भविष्यति ।
 नियमात् न प्राप्नोति ।
 अर्थवत्समुदयानाम् समासग्रहणम् नियमार्थम् इति ।
 यदि पुनः पृथक् सर्वेषाम् विभक्तिपराणाम् एकशेषः उच्येत ।
 पृथक् सर्वेषाम् इति चेत् एकशेषे पृथक् विभक्त्युपलब्धिः तदाश्रयत्वात् ।
 पृथक् सर्वेषाम् इति चेत् एकशेषे पृथक् विभक्त्युपलब्धिः प्राप्नोति ।
 किम् उच्यते एकशेषे पृथक् विभक्त्युपलब्धिः इति यावता समयः कृतः ॒ न केवला प्रकृतिः प्रयोक्तव्या न केवलः प्रत्ययः इति ।
 तदाश्रयत्वात् प्राप्नोति ।
 यत्र हि प्रकृतिनिमित्ता प्रत्ययनिवृत्तिः तत्र अप्रत्ययिकायाः प्रकृतेः प्रयोगः भवति अग्निचित् सोमसुत् इति यथा ।
 यत्र च प्रत्ययनिमित्ता प्रकृतिनिवृत्तिः तत्र अप्रकृतिकस्य प्रत्ययस्य प्रयोगः भवति अधुना , इयान् इति यथा ।
 अस्तु संयोगान्तलोपेन सिद्धम् ।
 कुतः नु खलु एतत् परयोः वृक्षशब्दयोः निवृत्तिः भविष्यति न पुनः पूर्वयोः इति ।
 तत्र एतत् स्यात् ॒ पूर्वनिवृत्तव् अपि सत्याम् संयोगादिलोपेन सिद्धम् इति ।
 न सिध्यति ।
 तत्र अवरतः द्वयोः सकारयोः श्रवणम् प्रसज्येत. यत्र च संयोगान्तलोपः न अस्ति तत्र च न सिध्यति ।
 क्व च संयोगान्तलोपः न अस्ति ।
 द्विवचनबहुवचनयोः ।
 यदि पुनः समासे एकशेषः उच्येत ।
 किम् कृतम् भवति ।
 कः चित् वचनलोपः परिहृतः भवति ।
 तत् तर्हि समासग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 तिष्यपुनर्वस्वोः नक्षत्रद्वन्द्वे बहुवचनस्य द्विवचनम् नित्यम् इति ।
 समासे इति चेत् स्वरसमासान्तेषु दोषः ।
 समासे इति चेत् स्वरसमासान्तेषु दोषः भवति ।
 स्वर ॒ अश्वः च अश्वः च अश्वौ. समासान्तोदात्तत्वे कृते एकशेषः प्राप्नोति ।
 इदम् इह सम्प्रधार्यम् ॒ समासान्तोदात्तत्त्वम् क्रियताम् एकशेषः इति ।
 किम् अत्र कर्तव्यम् ।
 परत्वात् समासान्तोदात्तत्वम् ।
 समासान्तोदात्तत्वे च दोषः भवति ।
 स्वर ।
 समासान्त ॒ ऋक् च ऋक् च ऋचौ ।
 समासान्ते कृते असारूप्यात् एकशेषः न प्राप्नोति ।
 इदम् इह सम्प्रधार्यम् ॒ समासान्तः क्रियताम् एकशेषः इति ।
 किम् अत्र कर्तव्यम् ।
 परत्वात् समासान्तः ।
 समासान्ते च दोषः भवति ।
 अङ्गाश्रये च एकशेषवचनम् । अङ्गाश्रये च कार्ये एकशेषः वक्तव्यः ।
 स्वसा च स्वसारौ च स्वसारः ।
 अङ्गाश्रये कृते असारूप्यात् एकशेषः न प्राप्नोति ।
 इदम् इह सम्प्रधार्यम् ॒ अङ्गाश्रयम् क्रियताम् एकशेषः इति ।
 किम् अत्र कर्तव्यम् ।
 परत्वात् अङ्गाश्रयम् ।
 तिङ्समासे तिङ्समासवचनम् ।
 तिङ्समासे तिङ्समासः वक्तव्यः ।
 एकम् तिङ्ग्रहणम् अनर्थकम् ।
 समासे तिङ्समासः इति एव सिद्धम् ।
 न अनर्थकम् ।
 तिङ्समासे प्रकृते तिङ्समासः वक्तव्यः ।
 तिङ्विधिप्रतिषेधः च ।
 तिङ् च कः चित् विधेयः कः चित् प्रतिषेध्यः ।
 पचति च पचति च पचतः ॒ तःशब्दः विधेयः तिशब्दः प्रतिषेध्यः ।
 यदि पुनः असमासे एकशेषः उच्येत ।
 असमासे वचनलोपः ।
 यदि असमासे वचनलोपः वक्तव्यः ।
 ननु च उत्पतता एव वचनलोपम् चोदिताः स्मः ।
 द्विवचनबहुवचनविधिम् द्वन्द्वप्रतिषेधम् च वक्ष्यति तदर्थम् पुनः चोद्यते ।
 द्विवचनबहुवचनविधिः ।
 द्विवचनबहुवचनानि विधेयानि ॒ वृक्षः च वृक्षः च वृक्षौ , वृक्षः च वृक्षः च वृक्षः च वृक्षाः इति ।
 द्वन्द्वप्रतिषेधः च ।
 द्वन्द्वस्य च प्रतिषेधः वक्तव्यः ॒ वृक्षः च वृक्षः च वृक्षौ , वृक्षः च वृक्षः च वृक्षः च वृक्षाः इति ।
 चार्थे द्वन्द्वः इति द्वन्द्वः प्राप्नोति ।
 न एषः दोषः ।
 अनवकाशः एकशेषः द्वन्द्वम् बाधिष्यते ।
 सावकाशः एकशेषः ।
 कः अवकाशः ।
 तिङन्तानि अवकाशः ।
 यदि पुनः पृथक् सर्वेषाम् विभक्त्यन्तानाम् एकशेषः उच्येत ।
 किम् कृतम् भवति ।
 कः चित् वचनलोपः परिहृतः भवति ।
 विभक्त्यन्तानाम् एकशेषे विभक्त्यन्तानाम् एकशेषे विभक्त्यन्तानाम् एव तु निवृत्तिः भवति ।
 एकविभक्त्यन्तानाम् इति तु पृथग्विभक्तिप्रतिषेधार्थम् ।
 एकविभक्त्यन्तानाम् इति तु वक्तव्यम् ।
 किम् प्रयोजनम् ।
 पृथग्विभक्तिप्रतिषेधार्थम् ।
 पृथग्विभक्त्यन्तानाम् मा भूत् ॒ ब्राह्मणाभ्याम् च कृतम् ब्राह्मणाभ्याम् च देहि ।
 न वा अर्थविप्रतिषेधात् युगपद्वचनाभावः ।
 न वा एषः दोषः ।
 किम् कारणम् ।
 अर्थविप्रतिषेधात् ।
 विप्रतिषिद्धौ एतौ अर्थौ कर्ता संप्रदानम् इति अशक्यौ युगपत् निर्देष्टुम् ।
 तयोः विप्रतिषिद्धत्वात् युगपद्वचनम् न भविष्यति ।
 अनेकार्थाश्रयः च पुनः एकशेषः ।
 अनेकम् अर्थम् सम्प्रत्याययिष्यामि इति एकशेषः आरभ्यते ।
 तस्मात् न एकशब्दत्वम् ।
 तस्मात् एकशब्दत्वम् न भविष्यति ।
 अयम् तर्हि दोषः ॒ कः चित् वचनलोपः द्विवचनबहुवचनविधिः द्वन्द्वप्रतिषेधः च इति ।
 यदि पुनः प्रातिपदिकानाम् एकशेषः उच्येत ।
 किम् कृतम् भवति ।
 वचनलोपः परिहृतः भवति ।
 प्रातिपदिकानाम् एकशेषे मातृमात्रोः प्रतिषेधः सरूपत्वात् । प्रातिपदिकानाम् एकशेषे मातृमात्रोः प्रतिषेधः वक्तव्यः ॒ माता च जनयित्री मातारौ च धान्यस्य मातृमातारः ।
 किम् कारणम् ।
 सरूपत्वात् ।
 सरूपाणि हि एतानि प्रातिपदिकानि ।
 किम् उच्यते प्रातिपदिकानाम् एकशेषे मातृमात्रोः प्रतिषेधः वक्तव्यः इति न पुनः यस्य अपि विभक्त्यन्तानाम् एकशेषः तेन अपि मातृमात्रोः प्रतिषेधः वक्तव्यः स्यात् ।
 तस्य अपि हि एतानि क्व चित् विभक्त्यन्तानि सरूपाणि ॒ मातृभ्याम् च मातृभ्यां च इति ।
 अथ मतम् एतत् विभक्त्यन्तानाम् सारूप्ये भवितव्यम् एव एकशेषेण इति प्रातिपदिकानाम् एव एकशेषे दोषः भवति ।
 एवम् च कृत्वा चोद्यते ।
 हरितहरिणश्येतश्येनरोहितरोहिणानाम् स्त्रियाम् उपसङ्ख्यानम् । हरितहरिणश्येतश्येनरोहितरोहिणानाम् स्त्रियाम् उपसङ्ख्यानम् कर्तव्यम् ।
 हरितस्य स्त्री हरिणी हरिणस्य अपि हरिणी , हरिणी च हरिणी च हरिण्यौ ।
 श्येतस्य स्त्री श्येनी श्येनस्य अपि श्येनी , श्येनी च श्येनी च श्येन्यौ ।
 रोहितस्य स्त्री रोहिणी रोहिणस्य अपि रोहिणी , रोहिणी च रोहिणी च रोहिण्यौ ।
 न वा पदस्य अर्थे प्रयोगात् ।
 न वा एषः दोषः ।
 किम् कारणम् ।
 पदस्य अर्थे प्रयोगात् ।
 पदम् अर्थे प्रयुज्यते विभक्त्यन्तम् च पदम् ।
 रूपम् च इह आश्रीयते ।
 रूपनिर्ग्रहः च शब्दस्य न अन्तरेण लौकिकम् प्रयोगम् ।
 तस्मिन् च लौकिके प्रयोगे सरूपाणि एतानि ।
 अपरः आह ॒ न वा पदस्य अर्थे प्रयोगात् ।
 न वा एषः पक्षः एव अस्ति प्रातिपदिकानाम् एकशेषः इति ।
 किम् काराणम् ।
 पदस्य अर्थे प्रयोगात् ।
 पदम् अर्थे प्रयुज्यते विभक्त्यन्तम् च पदम् ।
 रूपम् च इह आश्रीयते रूपनिर्ग्रहः च शब्दस्य न अन्तरेण लौकिकम् प्रयोगम् ।
 तस्मिन् च लौकिके प्रयोगे प्रातिपदिकानाम् प्रयोगः न अस्ति ।
 अथ अनेन पक्षेण अर्थः स्यात् ॒ प्रातिपदिकानाम् एकशेषः इति ।
 बाढम् अर्थः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 एतेन एव अभिहितम् सूत्रेण सरूपाणाम् एकशेषः एकविभक्तौ इति ।
 कथम् ।
 विभक्तिः सारूप्येण आश्रीयते ।
 अनैमित्तिकः एकशेषः ।
 एकविभक्तौ यानि सरूपाणि तेषाम् एकशेषः भवति ।
 क्व ।
 यत्र वा तत्र वा इति ।
 अथ अनेन पक्षेण अर्थः स्यात् ॒ विभक्त्यन्तानाम् एकशेषः इति ।
 बाढम् अर्थः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 एतत् अपि एतेन एव अभिहितम् सूत्रेण सरूपाणाम् एकशेषः एकविभक्तौ इति ।
 कथम् ।
 न इदम् पारिभाषिक्याः विभक्तेः ग्रहणम् ।
 किम् तर्हि ।
 अन्वर्थग्रहणम् ॒ विभागः विभक्तिः इति ।
 एकविभागे यानि सरूपाणि तेषाम् एकशेषः भवति इति ।
 ननु च उक्तं ॒ कः चित् वचनलोपः द्विवचनबहुवचनविधिः द्वन्द्वप्रतिषेधः च इति ।
 न एषः दोषः ।
 यत् तावत् उच्यते कः चित् वचनलोपः द्विवचनबहुवचनविधिःिति ।
 सहविवक्षायाम् एकशेषः ।
 युगपद्विवक्षायाम् एकशेषेण भवितव्यम् ।
 न तर्हि इदानीम् इदम् भवति ॒ वृक्षः च वृक्षः च वृक्षौ , वृक्षः च वृक्षः च वृक्षः च वृक्षाः इति ।
 न एतत् सहविवक्षायाम् भवति ।
 अथ अपि निदर्शयितुम् बुद्धिः एवम् निदर्शयितव्यम् ॒ वृक्षौ च वृक्षौ च वृक्षौ , वृक्षाः च वृक्षाः च वृक्षाः च वृक्षाः इति ।
 यत् अपि उच्यते द्वन्द्वप्रतिषेधः च वक्तव्यः इति ।
 न एषः दोषः ।
 अनवकाशः एकशेष्ः द्वन्द्वम् बाधिष्यते ।
 ननु च उक्तम् सावकाशः एकशेषः ।
 कः अवकाशः ।
 तिङन्तानि अवकाशः इति ।
 न तिङन्तानि एकशेषारम्भम् प्रयोजयन्ति ।
 किम् काऋअणम् ।
 यथाजातीयकानाम् द्वितीयस्य पदस्य प्रयोगे सामर्थ्यम् अस्ति तथाजातीयकानाम् एकशेषः ।
 न च तिङन्तानाम् द्वितीयस्य पदस्य प्रयोगे सामर्थ्यम् अस्ति ।
 किम् कारणम् ।
 एका हि क्रिया ।
 एकेन उक्तत्वात् तस्य अर्थस्य द्वितीयस्य प्रयोगेण न भवितव्यम् उक्तार्थानाम् अप्रयोगः इति ।
 यदि तर्हि एका क्रिया द्विवचनबहुवचनानि न सिध्यन्ति ॒ पचतः पचन्ति ।
 न एतानि क्रियापेक्षाणि ।
 किम् तर्हि ।
 साधनापेक्षाणि ।
 अथ वा पुनः अस्तु एकविभक्तौ इति ।
 ननु च उक्तम् एकविभक्तौ इति चेत् न अभावात् विभक्तेः इति ।
 न एषः दोषः ।
 परिहृतम् एतत् ॒ अर्थवत् प्रातिपदिकम् इति प्रातिपदिकसञ्ज्ञा भविष्यति इति ।
 ननु च उक्तम् नियमात् न प्राप्नोति अर्थवत्समुदायानाम् समासग्रहणम् नियमार्थम् इति ।
 न एषः दोषः ।
 तुल्यजातीयस्य नियमः ।
 कः च तुल्यजातीयः ।
 यथाजातीयकानाम् समासः ।
 कथञ्जातीयकानाम् समासः ।
 सुबन्तानाम्
 सर्वत्र अपत्यादिषु उपसङ्ख्यानम् ।
 सर्वेषु पक्षेषु अपत्यादिषु उपसङ्ख्यानम् कर्तव्यम् ॒ भिक्षाणाम् समूहः भैक्षम् इति ।
 सर्वत्र इति उच्यते प्रातिपदिकाणाम् च एकशेषे सिद्धम् ।
 अपत्यादिषु इति उच्यते बहवः च अपत्यादयः ॒ गर्गस्य अपत्यम् बहवः गर्गाः ।
 एका प्रकृतिः बहवः च यञः ।
 असारूप्यात् एकशेषः न प्राप्नोति ।
 ननु च यथा एव बहवः यञः एवम् प्रकृतयः अपि बह्व्यः स्युः ।
 न एवम् शक्यम् ।
 इह हि दोषः स्यात् ॒ गर्गाः , वत्साः , बिदाः , उर्वाः इति ।
 अञ् यः बहुषु यञ् यः बहुषु इति उच्यमानः लुक् न प्राप्नोति ।
 मा भूत् एवम् ।
 अञन्तम् यत् बहुषु यञन्तम् यत् बहुषु इति एवम् भविष्यति ।
 ननु च उक्तम् ॒ न एवम् शक्यम् ।
 इह हि दोषः स्यात् ॒ काश्यपप्रतिकृतयः काश्यपाः इति ।
 न एषः दोषः ।
 लौकिकस्य तत्र गोत्रस्य ग्रहणम् न च एतत् लौकिकम् गोत्रम् ।
 अथ वा पुनः अस्तु एका प्रकृतिः बहवः च यञः ।
 ननु च उक्तम् ॒ असारूप्यात् एकशेषः न प्राप्नोति इति ।
 सिद्धम् तु समानार्थानाम् एकशेषवचनात् ।
 सिद्धम् एतत् ।
 कथम् ।
 समानार्थानाम् एकशेषः भवति इति वक्तव्यम् ।
 यदि समानार्थानाम् एकशेषः उच्यते कथम् अक्षाः , पादाः , माषाः इति ।
 नानार्थानाम् अपि सरूपाणाम् ।
 नानार्थानाम् अपि सरूपाणाम् एकशेष्ः वक्तव्यः ।
 एकार्थानाम् अपि विरूपाणाम् ।
 एकार्थानाम् अपि विरूपाणाम् एकशेषः वक्तव्यः ॒ वक्रदण्डः च कुटिलदण्डः च वक्रदण्डौ कुटिलदण्डाउ इति वा ।
 स्वरभिन्नानाम् यस्य उत्तरस्वरविधिः ।
 स्वरभिन्नानाम् यस्य उत्तरस्वरविधिः तस्य एकशेषः वक्तव्यः ।
 अक्षः च अक्षः च अक्षौ , मीमंसकः च मीमांसकः च मीमंसकौ ।
 इह कस्मात् न भवति ॒ एकः च एकः च , द्वौ च द्वौ च इति ।
 सङ्ख्यायाः अर्थासम्प्रत्ययात् अन्यपदार्थत्वात् च अनेकशेषः ।
 सङ्ख्यायाः अर्थासम्प्रत्ययात् एकशेषः न भविष्यति ।
 न हि एकौ इति अनेन अर्थः गम्यते ।
 अन्यपदार्थत्वात् च सङ्ख्यायाः एकशेषः न भविष्यति ।
 एकः च एकः च इति अस्य द्वौ इति अर्थः ।
 द्वौ च द्वौ च इति अस्य चत्वारः इति अर्थः ।
 न एतौ स्तः परिहारौ ।
 यत् तावत् उच्यते सङ्ख्यायाः अर्थासम्प्रत्ययात् इति ।
 अर्थासम्प्रत्यये अपि एकशेषः भवति ।
 तत् यथा ।
 गार्ग्यः च गार्ग्यायणः च गार्ग्यौ ।
 न च उच्यते वृद्धयुवानौ इति भवति च एकशेषः ।
 यत् अपि उच्यते ॒ अन्यपदार्थत्वात् च इति ।
 अन्यपदार्थे अपि एकशेषः भवति ।
 तत् यथा ॒ विंशतिः च विंशतिः च विंशती इति ।
 तयोः चत्वारिंशत् इति अर्थः ।
 एवम् तर्हि न इमौ पृथक् परिहारौ ।
 एकपरिहारः अयम् ॒ सङ्ख्यायाः अर्थासम्प्रत्ययात् अन्यपदार्थत्वात् च इति ।
 यत्र हि अर्थासम्प्रत्ययः एव वा अन्यपदार्थता एव वा भवति तत्र एकशेषः गार्ग्यौ विंशती इति यथा ।
 अथ वा न इमे एकशेषशब्दाः ।
 यदि तर्हि न इमे एकशेषशब्दाः समुदायशब्दाः तर्हि भवन्ति ।
 तत्र कः दोषः ।
 एकवचनम् प्राप्नोति ।
 एकार्थाः हि समुदायाः भवन्ति ।
 तत् यथा यूथम् , शतम् , वनम् इति ।
 सन्तु तर्हि एकशेषशब्दाः ।
 किङ्कृतम् सारूप्यम् ।
 अन्योन्यकृतम् सारूप्यम् ।
 सन्ति पुनः के चित् अन्ये अपि शब्दाः येषाम् अन्योन्यकृतः भावः ।
 सन्ति इति आह ।
 तद् यथा माता पिता भ्राता इति ।
 विषमः उपन्यासः ।
 सकृत् एते शब्दाः प्रवृत्ताः अपायेषु अपि वर्तन्ते ।
 इह पुनः एकेन अपि अपाये न भवति चत्वारः इति ।
 अन्यत् इदानीम् एतत् उच्यते सकृत् एते शब्दाः प्रवृत्ताः अपायेषु अपि वर्तन्ते इति ।
 यत् तु भवान् अस्मान् चोदयति सन्ति पुनः के चित् अन्ये अपि शब्दाः येषाम् अन्योन्यकृत्ः भावः इति तत्र एते अस्माभिः उपन्यस्ताः ।
 तत्र एतत् भवान् आह सकृत् एते शब्दाः प्रवृत्ताः अपायेषु अपि वर्तन्ते इति ।
 एतत् च वार्त्तम् ।
 एकैकः न उद्यन्तुम् भारम् शक्नोति यत् कथम् तत्र । एकैकः कर्ता स्यात् सर्वे वा स्युः कथम् युक्तम् ॥ कारणम् उद्यमनम् चेत् न उद्यच्छति च अन्तरेण तत् तुल्यम् । तस्मात् पृथक् पृथक् ते कर्तारः सव्यपेक्षाः तु ॥
 प्रथममध्यमोत्तमानाम् एकशेषः सरूपत्वात् ।
 प्रथममध्यमोत्तमानाम् एकशेषः वक्तव्यः ॒ पचति च पचसि च पचथः , पचसि च पचामि च पचावः , पचति च पचसि च पचामि च पचामः ।
 किम् पुनः कारणम् न सिध्यति ।
 असरूपत्वात् ।
 द्विवचनबहुवचनाप्रसिद्धिः च एकार्थत्वात् । द्विवचनबहुवचनयोः च अप्रसिद्धिः ।
 किम् कारणम् ।
 एकार्थत्वात् ।
 एकः अयम् अवशिष्यते ।
 तेन अनेन तदर्थेन भवितव्यम् ।
 किमर्थेन ।
 यदर्थः एकः ।
 किमर्थः च एकः ।
 एकः एकार्थः ।
 न ऐकार्थ्यम् ।
 न अयम् एकार्थः ।
 किम् तर्हि ।
 द्व्यर्थः बह्वर्थः च ।
 न ऐकार्थ्यम् इति चेत् आरम्भानर्थक्यम् ।
 न ऐकार्थ्यम् इति चेत् एकशेषारम्भः अनर्थकः स्यात् ।
 इह हि शब्दस्य स्वाभाविकी वा अनेकार्थता स्यात् वाचनिकी वा ।
 तत् यदि तावत् स्वाभाविकी अशिष्यः एकशेषः एकेन उक्तत्वात् । अशिष्यः एकशेषः ।
 किम् कारणम् ।
 एकेन उक्तत्वात् तस्य अर्थस्य द्वितीयस्य प्रयोगेण न भवितव्यम् उक्तार्थानाम् अप्रयोगः इति ।
 अथ वाचनिकी तत् वक्तव्यम् ॒ एकः अयम् अविशिष्यते सः च द्व्यर्थः भवति बह्वर्थः च इति ।
 न वक्तव्यम् ।
 सिद्धम् एकशेषः इति एव ।
 कथम् पुनः एकः अयम् अविशिष्यते इति अनेन द्व्यर्थता बह्वर्थता वा शक्या लब्धुम् ।
 तत् च एकशेषकृतम् ।
 न हि अन्तरेण तद्वाचिनः शब्दस्य प्रयोगम् तस्य अर्थस्य गतिः भवति ।
 पश्यामः च पुनः अन्तरेण अपि तद्वाचिनः शब्दस्य प्रयोगम् तस्य अर्थस्य गतिः भवति इति अग्निचित् सोमसुत् इति यथा ।
 ते मन्यामहे ॒ लोपकृतम् एतत् येन अत्र अन्तरेण अपि तद्वाचिनः शब्दस्य प्रयोगम् तस्य अर्थस्य गतिः भवतिति ।
 एवम् इह अपि एकशेषकृतम् एतत् येन अत्र एकः अयम् अवशिष्यते इति अनेन द्व्यर्थता बह्वर्थता वा भवति ।
 उच्येत तर्हि न तु गम्येत ।
 यः हि गाम् अश्वः इति ब्रूयात् अश्वम् वा गौः इति न जातु चित् सम्प्रत्ययः स्यात् ।
 तेन अनेकार्थाभिधाने यत्नम् कुर्वता अवश्यम् लोकः पृष्ठतः अनुगन्तव्यः ॒ केषु अर्थेषु लौकिकाः कान् शब्दान् प्रयुञ्जते इति ।
 लोके च एकस्मिन् वृक्षः इति प्रयुञ्जते द्वयोः वृक्षौ इति बहुषु वृक्षाः इति ।
 यदि तर्हि लोकः अवश्यम् शब्देषु प्रमाणम् किमर्थम् एकशेषः आरभ्यते ।
 अथ किमर्थम् लोपः आरभ्यते ।
 प्रत्ययलक्षणम् आचार्यः प्रार्थयमानः लोपम् आरभते ।
 एकशेषारम्भे पुनः अस्य न किम् चित् प्रयोजनम् अस्ति ।
 ननु च उक्तम् ॒ प्रत्यर्थम् शब्दनिवेशात् न एकेन अनेकस्य अभिधानम् इति ।
 यदि च एकेन शब्देन अनेकस्य अर्थस्य अभिधानम् स्यात् न प्रत्यर्थम् शब्दनिवेशः कृतः स्यात् ।
 प्रत्यर्थम् शब्दनिवेशात् एकेन अनेकस्य अभिधानात् अप्रत्यर्थम् इति चेत् तत् अपि प्रत्यर्थम् एव ।
 प्रत्यर्थम् शब्दनिवेशात् एकेन अनेकस्याभिधानात् अप्रत्यर्थम् इति चेत् एवम् उच्यते ॒ यत् अपि एकेन अनेकस्य अभिधानम् भवति तत् अपि प्रत्यर्थम् एव ।
 यत् अपि हि अर्थौ अर्थौ प्रति तत् अपि प्रत्यर्थम् एव ।
 यत् अपि हि अर्थान् अर्थान् प्रति तत् अपि प्रत्यर्थम् एव ।
 यावताम् अभिधानम् तावताम् प्रयोगः न्याय्यः ।
 यावताम् अर्थानाम् अभिधानम् भवति तावताम् शब्दानाम् प्रयोगः इति एषः पक्षः न्याय्यः ।
 यावताम् अभिधानम् तावताम् प्रयोगः न्याय्यः इति चेत् एकेन अपि अनेकस्य अभिधानम् ।
 यावताम् अभिधानम् तावताम् प्रयोगः न्याय्यः इति चेत् एवम् उच्यते ॒ एषः अपि न्याय्यः एव यत् अपि एकेन अपि अनेकस्य अभिधानम् भवति ।
 यदि तर्हि एकेन अनेकस्य अभिधानम् भवति प्लक्षन्यग्रोधौ ॒ एकेन उक्तत्वात् अपरस्य प्रयोगः अनुपपन्नः ।
 एकेन उक्तत्वात् तस्य अर्थस्य अपरस्य प्रयोगेण न भवितव्यम् ।
 किम् कारणम् ।
 उक्तार्थानाम् अप्रयोगः इति ।
 एकेन उक्तत्वात् अपरस्य प्रयोगः अनुपपन्नः इति चेत् अनुक्तत्वात् प्लक्षेण न्यग्रोधस्य न्यग्रोधप्रयोगः । एकेन उक्तत्वात् अपरस्य प्रयोगः अनुपपन्नः इति चेत् अनुक्तः प्लक्षेण न्यग्रोधार्थः इति कृत्वा न्यग्रोधशब्दः प्रयुज्यते ।
 कथम् अनुक्तः यावता इदानीम् एव उक्तम् एकेन अपि अनेकस्य अभिधानम् भवति इति ।
 सरूपाणाम् एकेन अपि अनेकस्य अभिधानम् भवति न विरूपाणाम् ।
 किम् पुनः कारणम् सरूपाणाम् एकेन अपि अनेकस्य अभिधानम् भवति न पुनः विरूपाणाम् ।
 अभिधानम् पुनः स्वाभाविकम् ।
 स्वाभाविकम् अभिधानम् ।
 उभयदर्शनात् च ।
 उभयम् खलु अपि दृश्यते ॒ विरूपाणाम् अपि एकेन अनेकस्य अभिधानम् भवति ।
 तत् यथा ॒ द्यवा ह क्षमा ।
 द्यवा चित् अस्मै पृथिवी नमेते इति ।
 विरूपाणाम् किल नाम एकेन अनेकस्य अभिधानम् स्यात् किम् पुनः सरूपाणाम् ।
 आकृत्यभिधानात् वा एकम् विभक्तौ वाजप्यायनः ।
 आकृत्यभिधानात् वा एकम् शब्दम् विभक्तौ वाजप्यायनः आचार्यः न्याय्यम् मन्यते ॒ एका आकृतिः सा च अभिधीयते इति ।
 कथम् पुनः ज्ञायते एका आकृतिः सा च अभिधीयते इति ।
 प्रख्याविशेषात् । न हि गौः इति उक्ते विशेषः प्रख्यायते शुक्ला नीला कपिला कपोतिका इति ।
 यदि अपि तावत् प्रख्याविशेषात् ज्ञायते एका आकृतिः इति कुतः तु एतत् सा अभिधीयते इति ।
 अव्यपवर्गगतेः च ।
 अव्यपवर्गगतेः च मन्यामहे आकृतिः अभिधीयते इति ।
 न हि गौः इति उक्ते व्यपवर्गः गम्यते शुक्ला नीला कपिला कपोतिका इति ।
 ज्ञायते च एकोपदिष्टम् । ज्ञायते खलु अपि एकोपदिष्टम् ।
 गौः अस्य कदा चित् उपदिष्टः भवति ।
 सः तम् अन्यस्मिन् देशे अन्यस्मिन् काले अन्यस्याम् च वयोवस्थायाम् दृष्ट्वा जानाति अयम् गौः इति ।
 कः पुनः अस्य विशेषः प्रख्याविशेषात् इति अतः ।
 तस्य एव उपोद्बलकम् एतत् ॒ प्रख्याविशेषात् ज्ञायते च एकोपदिष्टम् इति ।
 धर्मशास्त्रम् च तथा । एवम् च कृत्वा धर्मशास्त्रम् प्रवृत्तम् ॒ ब्राह्मणः न हन्तव्यः ।
 सुरा न पेया इति ।
 ब्राह्मणमात्रम् न हन्यते सुरामात्रम् च न पीयते ।
 यदि द्रव्यम् पदार्थः स्यात् एकम् ब्राह्मणम् अहत्वा एकाम् च सुराम् अपीत्वा अन्यत्र कामचारः स्यात् ।
 कः पुनः अस्य विशेषः अव्यपवर्गगतेः च इति अतः ।
 तस्य एव उपोद्बलकम् एतत् ॒ अव्यपवर्गगतेः च धर्मशास्त्रम् च तथा इति ।
 अस्ति च एकम् अनेकाधिकरणस्थम् युगपत् ।
 अस्ति खलु अपि एकम् अनेकाधिकरणस्थम् युगपत् उपलभ्यते ।
 किम् ।
 आदित्यः ।
 तद् यथा एकः आदित्यः अनेकाधिकरणस्थः युगपत् उपलभ्यते ।
 विषमः उपन्यासः ।
 न एकः द्रष्टा आदित्यम् अनेकाधिकरणस्थम् युगपत् उपलभते ।
 एवम् तर्हि इतीन्द्रवत् विषयः । तत् यथा एकः इन्द्रः अनेकस्मिन् क्रतुशते आहूतः युगपत् सर्वत्र भवति एवम् आकृतिः अपि युगपत् सर्वत्र भविष्यति ।
 अवश्यम् च एतत् एवम् विज्ञेयम् एकम् अनेकाधिकरणस्थम् युगपत् उपलभ्यते इति. न एकम् अनेकाधिकरणस्थम् युगपत् इति चेत् तथा एकशेषे ।
 यः हि मन्यते न एकम् अनेकाधिकरणस्थम् युगपद् उपलभ्यते इति एकशेषे तस्य दोषः स्यात् ।
 एकशेषे अपि न एकः वृक्षशब्दः अनेकम् अर्थम् युगपत् अभिदधीत ।
 अवश्यम् च एतत् एवम् विज्ञेयम् आकृतिः अभिधीयते इति ।
 द्रव्याभिधाने हि आकृत्यसम्प्रत्ययः ।
 द्रव्याभिधाने सति आकृतेः असम्प्रत्ययः स्यात् ।
 तत्र कः दोषः ।
 तत्र असर्वद्रव्यगतिः ।
 तत्र असर्वद्रव्यगतिः प्राप्नोति ।
 असर्वद्रव्यगतौ कः दोषः ।
 गौः अनुबन्ध्यः अजः अग्नीषोमीयः इति ॒ एकः शास्त्रोक्तम् कुर्वीत अपरः अशास्त्रोक्तम् ।
 अशास्त्रोक्ते च क्रियमाणे विगुणम् कर्म भवति ।
 विगुणे च कर्मणि फलानवाप्तिः ।
 ननु च यस्य अपि आकृतिः पदार्थः तस्य अपि यदि अनवयवेन चोद्यते न च अनुबध्यते विगुणम् कर्म भवति ।
 विगुणे च कर्मणि फलानवाप्तिः ।
 एका आकृतिः इति च प्रतिज्ञा हीयेत ।
 यत् च अस्य पक्षस्य उपादाने प्रयोजनम् एकशेषः न वक्तव्यः इति सः च इदानीम् वक्तव्यः भवति ।
 एवम् तर्हि अनवयवेन चोद्यते प्रत्येकम् च परिसमाप्यते यथा आदित्यः ।
 ननु च यस्य अपि द्रव्यम् पदार्थः तस्य अपि अनवयवेन चोद्यते प्रत्येकम् च परिसमाप्यते ।
 एकशेषः त्वया वक्तव्यः ।
 त्वया अपि तर्हि द्विवचनबहुवचनानि साध्यानि ।
 चोदनायाम् च एकस्य उपाधिवृत्तेः ।
 चोदनायाम् च एकस्य उपाधिवृत्तेः मन्यामहे आकृतिः अभिधीयते इति ।
 आग्नेयम् अष्टाकपालम् निर्वपेत् ॒ एकम् निरुप्य द्वितीयस् तृतीयः च निरुप्यते ।
 यदि च द्रव्यम् पदार्थः स्यात् एकम् निरुप्य द्वितीयस्य तृतीयस्य च निर्वपणम् न प्रकल्पेत ।
 कः पुनः एतयोः जातिचोदनयोः विशेषः ।
 एका निर्वृत्तेन अपरा निर्वर्त्येन ।
 द्रव्याभिधानम् व्याडिः । द्रव्याभिधानम् व्याडिः आचार्यः न्याय्यम् मन्यते ॒ द्रव्यम् अभिधीयते इति ।
 तथा च लिङ्गवचनसिद्धिः ।
 एवम् च कृत्वा लिङ्गवचनानि सिद्धानि भवन्ति ॒ ब्राह्मणी ब्राह्मणः , ब्राह्मणौ ब्राह्मणाः इति ।
 चोदनासु च तस्य आरम्भात् ।
 चोदनासु च तस्य आरम्भात् मन्यामहे द्रव्यम् अभिधीयते इति ।
 गौः अनुबन्ध्यः अजः अग्नीषोमीयः इति ॒ आकृतौ चोदितायाम् द्रव्ये आरम्भणालम्भनप्रोक्षणविशसनादीनि क्रियन्ते ।
 न च एकम् अनेकाधिकरणस्थम् युगपत् ।
 न खलु अपि एकम् अनेकाधिकरणस्थम् युगपत् उपलभ्यते ।
 न हि एकः देवदत्तः युगपत् स्रुघ्ने भवति मथुरायाम् च ।
 विनाशे प्रादुर्भावे च सर्वम् तथा स्यात् ।
 किम् ।
 विनश्येत् च प्रादुः ष्यात् च ।
 श्वा मृतः इति श्वा नाम लोके न प्रचरेत् ।
 गौः जातः इति सर्वम् गोभूतम् अनवकाशम् स्यात् ।
 अस्ति च वैरूप्यम् ।
 अस्ति खलु अपि वैरूप्यम् ॒ गौः च गौः च खण्डः मुण्डः इति ।
 तथा च विग्रहः ।
 एवम् च कृत्वा विग्रहः उपपन्नः भवति ॒ गौः च गौः च इति ।
 व्यर्थेषु च मुक्तसंशयम् ।
 व्यर्थेषु च मुक्तसंशयम् भवति ।
 आकृतौ अपि पदार्थे एकशेषः वक्तव्यः ॒ अक्षाः , पादाः , माषाः इति ।
 लिङ्गवचनसिद्धिः गुणस्य अनित्यत्वात् ।
 लिङ्गवचनानि सिद्धानि भवन्ति ।
 कुतः ।
 गुणस्य अनित्यत्वात् ।
 अनित्याः गुणाः अपायिनः उपायिनः च ।
 किम् ये एते शुक्लादयः ।
 न इति आह ।
 स्त्रीपुंनपुंसकानि सत्त्वगुणाः एकत्वद्वित्वबहुत्वानि च ।
 कदा चित् आकृतिः एकत्वेन युज्यते कदा चित् द्वित्वेन कदा चित् बहुत्वेन कदा चित् स्त्रीत्वेन कदा चित् पुंस्त्वेन कदाचित् नपुंसकत्वेन ।
 भवेत् लिङ्गपरिहारः उपपन्नः वचनपरिहारः तु न उपपद्यते ।
 यदि हि कदा चित् आकृतिः एकत्वेन युज्यते कदा चित् द्वित्वेन कदा चित् बहुत्वेन एका आकृतिः इति प्रतिज्ञा हीयेत ।
 यत् च अस्य पक्षस्य उपादाने प्रयोजनम् उक्तम् एकशेषः न वक्तव्यः इति सः च इदानीम् वक्तव्यः भवति ।
 एवम् तर्हि लिङ्गवचनसिद्धिः गुणविवक्षानित्यत्वात् ।
 लिङ्गवचनानि सिद्धानि भवन्ति ।
 कुतः ।
 गुणविवक्षायाः अनित्यत्वात् ।
 अनित्या गुणविवक्षा ।
 कदा चित् आकृतिः एकत्वेन विवक्षिता भवति कदा चित् द्वित्वेन कदा चित् बहुत्वेन कदा चित् स्त्रीत्वेन कदा चित् पुंस्त्वेन कदा चित् नपुंसकत्वेन ।
 भवेत् लिङ्गपरिहारः उपपन्नः वचनपरिहारः तु न उपपद्यते ।
 यदि कदा चित् आकृतिः एकत्वेन विवक्षिता भवति कदा चित् द्वित्वेन कदा चित् बहुत्वेन एका आकृतिः इति प्रतिज्ञा हीयेत ।
 यत् च अस्य पक्षस्य उपादाने प्रयोजनम् उक्तम् एकशेषः न वक्तव्यः इति सः च इदानीम् वक्तव्यः भवति ।
 लिङ्गपरिहारः च अपि न उपपद्यते ।
 किम् कारणम् ।
 आविष्टलिङ्गा जातिः यत् लिङ्गम् उपादाय प्रवर्तते उत्पत्तिप्रभृति आ विनाशात् तत् लिङ्गम् न जहाति ।
 तस्मात् न वैयाकरणैः शक्यम् लौकिकम् लिङ्गम् आस्थातुम् ।
 अवश्यम् कः चित् स्वकृतान्तः आस्थेयः ।
 कः असौ स्वकृतान्तः ।
 संस्त्यानप्रसवौ लिङ्गम् ।
 संस्त्यानप्रसवौ लिङ्गम् आस्थेयौ ।
 किम् इदम् संस्त्यानप्रसवौ इति ।
 संस्त्याने स्त्यायतेः ड्रट् ॒ स्त्री । सूतेः सप् प्रसवे पुमान् ।
 ननु च लोके अपि स्त्यायतेः एव स्त्री सूतेः च पुमान् ।
 अधिकरणसाधना लोके स्त्री ॒ स्त्यायति अस्याम् गर्भः इति ।
 कर्तृसाधनः च पुमान् ॒ सूते पुमान् इति ।
 इह पुनः उभयम् भावसाधनम् ॒ स्त्यानम् प्रवृत्तिः च ।
 कस्य पुनः स्त्यानम् स्त्री प्रवृत्तिः वा पुमान् ।
 गुणानाम् ।
 केषाम् ।
 शब्दस्पर्शरूपरसगन्धानाम् ।
 सर्वाः च पुनः मूर्तयः एवमात्मिकाः संस्त्यानप्रसवगुणाः शब्दस्पर्शरूपरसगन्धवत्यः ।
 यत्र अल्पीयांसः गुणाः तत्र अवरतः त्रयः ॒ शब्दः स्पर्शः रूपम् इति ।
 रसगन्धौ न सर्वत्र ।
 प्रवृत्तिः खलु अपि नित्या ।
 न हि इह कः चित् अपि स्वस्मिन् आत्मनि मुहूर्तम् अपि अवतिष्ठते ।
 वर्धते यावत् अनेन वर्धितव्यम् अपचयेन वा युज्यते ।
 तत् च उभयम् सर्वत्र ।
 यदि उभयम् सर्वत्र कुतः व्यवस्था ।
 विवक्षातः. संस्त्यानविवक्षायाम् स्त्री प्रसवविवक्षायाम् पुमान् उभयोः अपि अविवक्षायाम् नपुंसकम् ।
 तत्र लिङ्गवचनसिद्धिः गुणविवक्षानित्यत्वात् इति लिङ्गपरिहारः उपपन्नः ।
 वचनपरिहारः तु न उपपद्यते ।
 वचनपरिहारः च अपि उपपन्नः ।
 इदम् तावत् अयम् प्रष्टव्यः ॒ अथ यस्य द्रव्यम् पदार्थः कथम् तस्य एकवचनद्विवचनबहुवचनानि भवन्ति इति ।
 एवम् सः वक्ष्यति ॒ एकस्मिन् एकवचनम् द्वयोः द्विवचनम् बहुषु बहुवचनम् इति ।
 यदि तस्य अपि वाचनिकानि न स्वाभाविकानि अहम् अपि एवम् वक्ष्यामि ॒ एकस्मिन् एकवचनम् द्वयोः द्विवचनम् बहुषु बहुवचनम् इति ।
 न हि आकृतिपदार्थिकस्य द्रव्यम् न पदार्थः द्वव्यपदार्थिकस्य वा आकृतिः न पदार्थः ।
 उभयोः उभयम् पदार्थः ।
 कस्य चित् तु किम् चित् प्रधानभूतम् किम् चित् गुणभूतम् ।
 आकृतिपदार्थिकस्य आकृतिः प्रधानभूता द्रव्यम् गुणभूतम् ।
 द्रव्यपदार्थिकस्य द्रव्यम् प्रधानभूतम् आकृतिः गुणभूता ।
 गुणवचनवत् वा ।
 गुणवचनवत् वा लिङ्गवचनानि भविष्यन्ति ।
 तत् यथा गुणवचनानाम् शब्दानाम् आश्रयतः लिङ्गवचनानि भवन्ति ॒ शुक्लम् वस्त्रम् , शुक्ला शाटी शुक्लः कम्बलः , शुक्लौ कम्बलौ शुक्लाः कम्बलाः इति ।
 यत् असौ द्रव्यम् श्रितः भवति गुणः तस्य यत् लिङ्गम् वचनम् च तत् गुणस्य अपि भवति ।
 एवम् इह अपि यत् असौ द्रव्यम् श्रिता आकृतिः तस्य यत् लिङ्गम् वचनम् च तत् आकृतेः अपि भविष्यति ।
 अधिकरणगतिः साहचर्यात् ।
 आकृतौ आरम्भणादीनाम् सम्भवः न अस्ति इति कृत्वा आकृतिसहचरिते द्रव्ये आरम्भणादीनि भविष्यन्ति ।
 न च एकम् अनेकाधिकरणस्थम् युगपत् इति आदित्यवत् विषयः ।
 न खलु अपि एकम् अनेकाधिकरणस्थम् युगपत् उपलभ्यते इति आदित्यवत् विषयः भविष्यति ।
 तत् यथा एकः आदित्यः अनेकाधिकरणस्थः युगपत् उपलभ्यते ।
 विषमः उपन्यासः ।
 न एकः द्रष्टा अनेकाधिकरणस्थम् आदित्यम् युगपत् उपलभते ।
 एवम् तर्हि इतीन्द्रवत् विषयः ।
 तद् यथा एकः इन्द्रः अनेकस्मिन् क्रतुशते आहूतः युगपत् सर्वत्र भवति एवम् आकृतिः युगपत् सर्वत्र भविष्यति ।
 अविनाशः अनाश्रितत्वात् ।
 द्रव्यविनाशे आकृतेः अविनाशः ।
 कुतः ।
 अनाश्रितत्वात् ।
 अनाश्रिता आकृतिः द्रव्यम् ।
 किम् उच्यते अनाश्रितत्वात् इति यत् इदानीम् एव उक्तम् अधिकरणगतिः साहचर्यात् इति ।
 एवम् तर्हि अविनाशः अनैकात्म्यात् ।
 द्रव्यविनाशे आकृतेः अविनाशः ।
 कुतः ।
 अनैकात्म्यात् ।
 अनेकः आत्मा आकृतेः द्रव्यस्य च ।
 तत् यथा वृक्षस्थः अवतानः वृक्षे छिन्ने अपि न विनश्यति ।
 वैरूप्यविग्रहौ द्रव्यभेदात् । वैरूप्यविग्रहौ अपि द्रव्यभेदात् भविष्यतः ।
 व्यर्थेषु च सामान्यात् सिद्धम् ।
 विभिन्नार्थेषु च सामान्यात् सिद्धम् सर्वम् ।
 अश्नोतेः अक्षः ।
 पद्यतेः पादः ।
 मिमीतेः माषः ।
 तत्र क्रियासामान्यात् सिद्धम् ।
 अपरः तु आह ।
 पुराकल्पे एतत् आसीत् षोडश माषाः कार्षापणम् षोडशफलाःच माषशम्बट्यः ।
 तत्र संख्यासामान्यात् सिद्धम् ।
 इह कस्मात् न भवति ॒ अजः च बर्करः च , अश्वः च किशोरः च , उष्ट्रः च करभः च इति ।
 तल्लक्षणः चेत् एव विशेषः इति उच्यते न च अत्र तल्लक्षणः एव विशेषः ।
 तल्लक्षणः एव विशेषः यत् समानायाम् आकृतौ शब्दभेदः ।
 इदम् सर्वेषु स्त्रीग्रहणेषु विचार्यते ॒ स्त्रीग्रहणे स्त्रीप्रत्ययग्रहणम् वा स्यात् स्त्र्यर्थग्रहणम् वा स्त्रीशब्दग्रहणम् वा इति ।
 किम् च अतः ।
 यदि प्रत्ययग्रहणम् वा शब्दग्रहणम् वा गार्गी च गार्ग्यायणौ च गर्गाः ॒ केन यशब्दः न श्रूयेत ।
 अस्त्रियाम् इति हि लुक् उच्यते ।
 इह च गार्गी च गार्ग्यायणौ च गर्गान् पश्य ॒ तस्मात् शसः नः पुंसि इति नत्वम् न प्राप्नोति ।
 अथ अर्थग्रहणम् न दोषः भवति ।
 यथा न दोषः तथा अस्तु
 इह कस्मात् न भवति ॒ अजा च बर्करः च , वडवा च किशोरः च , उष्ट्री च करभः च इति ।
 तल्लक्षणः चेत् एव विशेषः इति उच्यते ।
 न च अत्र तल्लक्षणः एव विशेषः ।
 तल्लक्षणः एव विशेषः यत् समानायाम् आकृतौ शब्दभेदः ।
 इह कस्मात् न भवति ॒ हंसः च वरटा च कच्छपः च डुली च , र्श्यः च रोहित् च इति ।
 तल्लक्षणः चेत् एव विशेषः इति उच्यते ।
 न च अत्र तल्लक्षणः एव विशेषः ।
 तल्लक्षणः एव विशेषः यत् समानायाम् आकृतौ शब्दभेदः ।
 किमर्थम् इदम् उच्यते न पुमान् स्त्रिया इति एव सिद्धम् ।
 न सिध्यति ।
 तल्लक्षणः चेत् एव विशेषः इति उच्यते ।
 न च अत्र तल्लक्षणः एव विशेषः ।
 तल्लक्षणः एव विशेषः यत् समानायाम् आकृतौ शब्दभेदः ।
 एवम् तर्हि सिद्धे सति यत् इमम् योगम् शास्ति तत् ज्ञापयति आचार्यः ॒ यत्र ऊर्ध्वम् प्रकृतेः तल्लक्षणः एव विशेषः तत्र एकशेषः भवति इति ।
 किम् एतस्य ज्ञापने प्रयोजनम् ।
 हंसः च वरटा च , कच्छपः च डुली च , र्श्यः च रोहित् च इति अत्र एकशेषः न भवति ।
 पूर्वयोः योगयोः भूयान् परिहारः ।
 यावत् ब्रूयात् गोत्रम् यूना इति तावत् वृद्धः यूना इति ।
 पूर्वसूत्रे गोत्रस्य वृद्धम् इति सञ्ज्ञा क्रियते ।
 असरूपाणाम् युवस्थविरस्त्रीपुंसानाम् विशेषस्य अविवक्षितत्वात् सामान्यस्य च विवक्षितत्वात् सिद्धम् । असरूपाणाम् युवस्थविरस्त्रीपुंसानाम् विशेषः च अविवक्षितः सामान्यम् च विवक्षितम् ।
 विशेषस्य अविवक्षितत्वात् सामान्यस्य च विवक्षितत्वात् सरूपाणाम् एकशेषः एकविभक्तौ इति एव सिद्धम् ।
 पुमान् स्त्रिया इह कस्मात् न भवति ॒ ब्राह्मणवत्सा च ब्राह्मणीवत्सः च इति ।
 ब्राह्मणवत्साब्राह्मणीवत्सयोः विभक्तिपरस्य विशेषवाचकत्वात् अनेकशेषः ।
 ब्राह्मणवत्साब्राह्मणीवत्सयोः लिङ्गस्य विभक्तिपरस्य विशेषवाचकत्वात् एकशेषः न भविष्यति ।
 यत्र लिङ्गम् विभक्तिपरम् एव विशेषवाचकम् तत्र एकशेषः भवति ।
 न अत्र लिङ्गम् विभक्तिपरम् एव विशेषवाचकम् ।
 यदि तर्हि यत्र लिङ्गम् विभक्तिपरम् एव विशेषवाचकम् तत्र एकशेषः भवति इह न प्राप्नोति ॒ कारकः च कारिका च कारकौ ।
 न हि अत्र लिङ्गम् विभक्तिपरम् एव विशेषवाचकम् ।
 कथम् पुनः इदम् विज्ञायते ॒ शब्दः या स्त्री तल्लक्षणः चेत् एव विशेषः इति आहोस्वित् अर्थः या स्त्री तल्लक्षणः चेत् एव विशेषः इति ।
 किम् च अतः ।
 यदि विज्ञायते शब्दः या स्त्री तल्लक्षणः चेत् एव विशेषः इति सिद्धम् कारकः च कारिका च कारकौ ।
 इदम् तु न सिध्यति ॒ गोमान् च गोमती च गोमन्तौ ।
 अथ विज्ञायते अर्थः या स्त्री तल्लक्षणः चेत् एव विशेषः इति सिद्धम् गोमान् च गोमती च गोमन्तौ ।
 इदम् तु न सिध्यति ॒ कारकः च कारिका च कारकौ ।
 उभयथा अपि पटुः च पट्वी च पटू* इति एतत् न सिध्यति ।
 एवम् तर्हि न एवम् विज्ञायते शब्दः या स्त्री तल्लक्षणः चेत् एव विशेषः इति न अपि अर्थः या स्त्री तल्लक्षणः चेत् एव विशेषः इति ।
 कथम् तर्हि ।
 शब्दार्थौ या स्त्री तत्सद्भावेन च तल्लक्षणः विशेषः आश्रीयते ।
 एवम् च कृत्वा इह अपि प्राप्तिः ॒ ब्राह्मणवत्सा च ब्राह्मणीवत्सः च इति ।
 एवम् तर्हि इदम् इह व्यपदेश्यम् सत् आचार्यः न व्यपदिशति ।
 किम् ।
 तत् इति अनुवर्तते ।
 तत् इति अनेन प्रकृतौ स्त्रीपुंसौ प्रतिनिर्दिश्येते ।
 कौ च प्रकृतौ ।
 प्रधाने ।
 प्रधानम् या शब्दस्त्री प्रधानम् या अर्थस्त्री इति ।
 अयम् योगः शक्यः अवक्तुम् ।
 कथम् शुक्लः च कम्बलः शुक्लम् च वस्त्रम् तत् इदम् शुक्लम् , ते* इमे शुक्ले , शुक्लः च कम्बलः शुक्ला च बृहतिका शुक्लम् च वस्त्रम् तत् इदम् शुक्लम् , तानि इमनि शुक्लानि ।
 प्रधाने कार्यसम्प्रत्ययात् शेषः ।
 प्रधाने कार्यसम्प्रत्ययात् शेषः भविष्यति ।
 किम् च प्रधानम् ।
 नपुंसकम् ।
 कथम् पुनः ज्ञायते नपुंसकम् प्रधानम् इति ।
 एवम् हि दृश्यते लोके ॒ अनिर्ज्ञाते अर्थे गुणसन्देहे च नपुंसकलिङ्गम् प्रयुज्यते ।
 किम् जातम् इति उच्यते ।
 द्वयम् च एव हि जायते स्त्री वा पुमान् वा ।
 तथा विदूरे अव्यक्तम् आरूपम् दृष्ट्वा वक्तारः भवन्ति महिषीरूपम् इव ब्राह्मणीरूपम् इव ।
 प्रधाने कार्यसम्प्रत्ययात् नपुंसकस्य शेषः भविष्यति ।
 इदम् तर्हि प्रयोजनम् ॒ एकवत् च अस्य अन्यतरस्याम् इति वक्ष्यामि इति ।
 एतत् अपि न अस्ति प्रयोजनम् ।
 आकृतिवाचित्वात् एकवचनम् ।
 आकृतिवाचित्वात् एकवचनम् भविष्यति ।
 यदा द्रव्याभिधानम् तदा द्विवचनबहुवचने भविष्यतः ।
 किमर्थम् इदम् उच्यते न पुमान् स्त्रिया इति एव सिद्धम् ।
 भ्रातृपुत्रपितृश्वशुराणाम् कारणात् द्रव्ये शब्दनिवेशः ।
 भ्रातृपुत्रपितृश्वशुराणाम् कारणात् द्रव्ये शब्दनिवेशः भवति ।
 भ्रातृपुत्रपितृश्वशुराणाम् कारणाद् द्रव्ये शब्दनिवेशः इति चेत् तुल्यकारणत्वात् सिद्धम् ।
 यदि तावत् बिभर्ति इति भ्राता स्वसरि अपि एतत् भवति ।
 तथा यदि पुनाति प्रीणाति इति वा पुत्रः दुहितरि अपि एतत् भवति ।
 तथा यदि पाति पालयति इति वा पिता मातरि अपि एतत् भवति ।
 तथा यदि आशु आप्तव्यः श्वशुरः श्वश्र्वाम् अपि एतत् भवति ।
 दर्शनम् वै हेतुः ।
 न हि स्वसरि भ्रातृशब्दः दृश्यते ।
 दर्शनम् हेतुः इति चेत् तुल्यम् ।
 दर्शनम् हेतुः इति चेत् तुल्यम् एतत् भवति ।
 स्वसरि अपि भ्रातृशब्दः दृश्यताम् ।
 तुल्यम् हि कारणम् ।
 न वै एषः लोके सम्प्रत्ययः ।
 न हि लोके भ्राता आनीयताम् इति उक्ते स्वसा आनीयते ।
 तद्विषयम् च ।
 तद्विषयम् च एतत् द्रष्टव्यम् भवति ॒ स्वसरि भ्रातृत्वम् ।
 किंविषयम् ।
 एकशेषविषयम् ।
 युक्तम् पुनः यत् नियतविषयाः शब्दाः स्युः ।
 बाढम् युक्तम् ।
 अन्यत्र अपि तद्विषयदर्शनात् ।
 अन्यत्र अपि तद्विषयाः शब्दाः दृश्यन्ते ।
 तत् यथा ॒ समाने रक्ते वर्णे गौः लोहितः इति भवति अश्वः शोणः इति ।
 समाने च काले वर्णे गौः कृष्णः इति भवति अश्वः हेमः इति ।
 समाने च शुक्ले वर्णे गौः श्वेतः इति भवति अश्वः कर्कः इति ।
 त्यदादितः शेषे पुन्नपुंसकतः लिङ्गवचनानि ।
 त्यदादितः शेषे पुन्नपुंसकतः लिङ्गवचनानि भवन्ति ।
 सा च देवदत्तः च तौ सा च कुण्डे च तानि ।
 अद्वन्द्वतत्पुरुषविशेषणानाम् ।
 अद्वन्द्वतत्पुरुषविशेषणानाम् इति वक्तव्यम् ।
 इह मा भूत् ।
 सः च कुक्कुटः सा च मयूरी कुक्कुटमयूर्यौ ते ।
 अर्धम् पिप्पल्याः तत् अर्धपिप्पली च सा अर्धपिप्पल्यौ ते ।
 अयम् अपि योगः शक्यः अवक्तुम् ।
 कथम् ।
 त्यदादीनाम् सामान्यार्थत्वात् ।
 त्यदादीनाम् सामान्यम् अर्थः ।
 आतः च सामान्यम् ।
 देवदत्ते अपि हि सः इति एतत् भवति यज्ञदत्ते अपि ।
 त्यदादीनाम् सामान्यार्थत्वात् शेषः भविष्यति ।
 इदम् तर्हि प्रयोजनम् ॒ परस्य शेषम् वक्ष्यामि इति ।
 परस्य च उभयवाचित्वात् ।
 उभयवाचि परम् ।
 पूर्वशेषदर्शनात् च ।
 पूर्वस्य खलु अपि शेषः दृश्यते ॒ सः च यः च तौ आनय , यौ आनय इति ।
 इदम् तर्हि प्रयोजनम् ॒द्वन्द्वः मा भूत् इति ।
 एतत् अपि न अस्ति प्रयोजनम् ।
 सामान्यविशेषवाचिनोः च द्वन्द्वाभावात् सिद्धम् । सामान्यविशेषवाचिनोः च द्वन्द्वः न भवति इति वक्तव्यम् ।
 यदि सामान्यविशेषवाचिनोः द्वन्द्वः न भवति इति उच्यते शूद्राभीरम् , गोबलीवर्दम् , तृणोलपम् इति न सिध्यति ।
 न एषः दोषः ।
 इह तावत् शूद्राभीरम् इति ॒ आभीराः जात्यन्तराणि ।
 गोबलीवर्दम् इति ॒ गावः उत्कालितपुंस्काः वाहाय च विक्रयाय च ।
 स्त्रियः एव अवशिष्यन्ते ।
 तृणोलपम् इति ॒ अपाम् उलपम् इति नामधेयम् ।
 तत् तर्हि वक्तव्यम् ।
 न वक्तव्यम् ।
 सामान्येन उक्तत्वात् विशेषस्य प्रयोगः न भविष्यति ।
 सामान्येन उक्तत्वात् तस्य अर्थस्य विशेषस्य प्रयोगेण न भवितव्यम् ।
 किम् कारणम् ।
 उक्तार्थानाम् अप्रयोगः इति ।
 न तर्हि इदानीम् इदम् भवति ॒ तम् ब्राह्मणम् आनय गार्ग्यम् इति ।
 भवति यदा नियोगतः तस्य एव आनयनम् भवति ।
 एवम् तर्हि येन एव खलु अपि हेतुना एतत् वाक्यम् भवति तम् ब्राह्मणम् आनय गार्ग्यम् इति तेन एव हेतुना वृत्तिः अपि प्राप्नोति ।
 तस्मात् सामान्यविशेषवाचिनोः द्वन्द्वः न भवति इति वक्तव्यम् ।
 अयम् अपि योगः शक्यः अवक्तुम् ।
 कथम् गावः इमाः चरन्ति , अजाः इमाः चरन्ति ।
 गावः उत्कालितपुंस्काः वाहाय च विक्रयाय च ।
 स्त्रियः एव अवशिष्यन्ते ।
 इदम् तर्हि प्रयोजनम् ॒ ग्राम्येषु इति वक्ष्यामि इति ।
 इह मा भूत् ॒ न्यङ्कवः इमे , शूकराः इमे इति ।
 कः पुनः अर्हति अग्राम्याणाम् पुंसः उत्कालयितुम् ये ग्रहीतुम् अशक्याः ।
 कुतः एव वाहाय च विक्रयाय च ।
 इदम् तर्हि प्रयोजनम् ॒ पशुषु इति वक्ष्यामि इति ।
 इह मा भूत् ॒ ब्राह्मणाः इमे , वृषलाः इमे ।
 कः पुनः अर्हति अपशूनाम् पुंसः उत्कालयितुम् ये अशक्याः वाहाय च विक्रयाय च ।
 इदम् तर्हि प्रयोजनम् ॒ सङ्घेषु इति वक्ष्यामि इति ।
 इह मा भूत् ॒ एतौ गावः चरतः ।
 कः पुनः अर्हति निर्ज्ञाते अर्थे अन्यथा प्रयोक्तुम् ।
 इदम् तर्हि प्रयोजनम् ॒ अतरुणेषु इति वक्ष्यामि इति ।
 इह मा भूत् ॒ उरणकाः इमे , बर्कराः इमे इति ।
 कः पुनः अर्हति तरुणानाम् पुंसः उत्कालयितुम् ये अशक्याः वाहाय च विक्रयाय च ।
 अनेकशफेषु इति वक्तव्यम् इह मा भूत् ॒ अश्वाः चरन्ति ।
 गर्दभाः चरन्ति इति ।
