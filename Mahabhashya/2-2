 इह कस्मात् न भवति ग्रामार्धः , नगरार्धः इति ।
 अर्धशब्दस्य नपुंसकलिङ्गस्य इदम् ग्रहणम् पुंलिङ्गः च अयम् अर्धशब्दः ।
 क्व पुनः अयम् नपुंसकलिङ्गः क्व पुंलिङ्गः ।
 समप्रविभागे नपुंसकलिङ्गः , अवयववाची पुंलिङ्गः ।
 इह कस्मात् न भवति अर्धम् पिप्पलीनाम् इति ।
 न वा भवति अर्धपिप्पल्यः इति ।
 भवति यदा खण्डसमुच्चयः अर्धपिप्पली च अर्धपिप्पली च अर्धपिप्पली च अर्धपिप्पल्यः इति ।
 यद तु एतत् वाक्यम् भवति अर्धम् पिप्पलीनाम् इति तदा न भवितव्यम् ।
 तदा कस्मात् न भवति ।
 एकाद्खिकरणे इति वर्तते ।
 न तर्हि इदानीम् इदम् भवति अर्धराशिः इति ।
 भवति ।
 एकम् एतत् अधिकरणम् यः असौ राशिः नाम ।
 अन्यतरस्याङ्ग्रहणम् किमर्थम् ।
 अन्यतरस्याम् समासः यथा स्यात् ।
 समासेन मुक्ते वाक्यम् अपि यथा स्यात् ।
 द्वितीयम् भिक्षायाः इति ।
 न एतत् अस्ति प्रयोजनम् ।
 प्रकृता महाविभाषा ।
 तया वाक्यम् अपि भविष्यति ।
 इदम् तर्हि प्रयोजनम् ।
 एकदेशिसमासेन मुक्ते षष्ठीसमासः अपि यथा स्यात् ।
 भिक्षाद्वितीयम् इति ।
 एतत् अपि न अस्ति प्रयोजनम् ।
 अयम् अपि विभाषा षष्ठीसमासः अपि ।
 तौ उभौ वचनात् भविष्यतः ।
 अतः उत्तरम् पठति ।
 द्वितीयादीनाम् विभाषाप्रकरणे विभाषावचनम् ज्ञापकम् अवयवविधाने सामान्यविधानाभावस्य ।
 द्वितीयादीनाम् विभाषाप्रकरणे विभाषावचनम् क्रियते ज्ञापार्थम् ।
 किम् ज्ञाप्यते ।
 एतत् ज्ञापयति आचार्यः ।
 अवयवविधौ सामान्यविधिः न भवति इति ।
 किम् एतस्य ज्ञापने प्रयोजनम् ।
 भिनत्ति छिनत्ति ।
 श्नमि कृते शप् न भवति ।
 न एतत् अस्ति प्रयोजनम् ।
 शबादेशाः श्यनादयः करिष्यन्ते ।
 तत् तर्हि शपः ग्रहणम् कर्तव्यम् ।
 न कर्तव्यम् ।प्रकृतम् अनुवर्तते ।
 क्व प्रकृतम् ।
 कर्तरि शप् इति ।
 तत् वै प्रथमानिर्दिष्टम् षष्ठीनिर्दिष्टेन च इह अर्थः ।
 रुधादिभ्यः इति एषा पञ्चमी शप् इति प्रथमायाः षष्थीम् प्रकल्पयिष्यति तस्मात् इति उत्तरस्य इति ।
 प्रत्ययविधिः अयम् न च प्रत्ययविधौ पञ्चम्यः प्रकल्पिकाः भवन्ति ।
 न अयम् प्रत्ययविधिः ।
 विहितः प्रत्ययः प्रकृतः च अनुवर्तते ।
 एवम् तर्हि ज्ञापयति आचार्यः यत्र उत्सर्गापवादम् विभाषा तत्र अपवादेन मुक्ते उत्सर्गः न भवति इति ।
 किम् एतस्य ज्ञापने प्रयोजनम् ।
 दिक्पूर्वपदात् ङीप् ।
 प्राङ्मुखी प्राङ्मुखा प्रत्यङ्मुखी प्रत्यङ्मुखा ।
 ङीप मुक्ते ङीष् न भवति ।
 न एतत् अस्ति प्रयोजनम् ।
 वक्ष्यति एतत् ।
 दिक्पूर्वपदात् ङीषः अनुदात्तत्वम् ङीब्विधाने हि अन्यत्र अपि ङीष्विषयात् ङीप्प्रसङ्गः इति ।
 इदम् तर्हि प्रयोजनम् ।
 अर्धपिप्पली अर्धकोशातकी ।
 एकदेशिसमासेन मुक्ते षष्ठीसमासः न भवति ।
 उन्मत्तगङ्गम् लोहितगङ्गम् ।
 अव्ययीभावेन मुक्ते बहुव्रीहिः न भवति ।
 दाक्षिः प्लाक्षिः ।
 इञा मुक्ते अण् न भवति ।
 यदि एतत् ज्ञाप्यते उपगोः अपत्यम् औपगवः ।
 तद्धितेन मुक्ते उपग्वपत्यम् इति न सिध्यति ।
 अस्ति अत्र विशेषः ।
 द्वे हि अत्र विभाषा ।
 दैवयज्ञिशौचिवृक्षिसात्यमुग्रिकाण्ठेविद्धिभ्यः अन्यतरस्याम् इति समर्थानाम् प्रथमात् वा इति च ।
 तत्र एकय वृत्तिः भविष्यति अपरय वृत्तिविषये विभाषपवादः ।
 क्रियमाणे अपि वै अन्यतरस्याङ्ग्रहणे षष्ठीसमासः न प्राप्नोति ।
 किम् कारणम् ।
 पूरणेन इति प्रतिषेधात् ।
 न एतत् पूरणान्तम् ।
 अना एतत् पर्यवपन्नम् ।
 एतत् अपि पूरणान्तम् एव ।
 कथ. पूरणम् नाम अर्थः तम् आह तीयशब्दः ।
 अतः पूरणम् ।
 यः असौ पूरणान्तात् स्वार्थे भागे अन् सः अपि पूरणम् एव ।
 एवम् तर्हि अन्यतरस्याङ्ग्रहणसामर्थ्यात् षष्ठीसमासः अपि भविष्यति ।
 किमर्थः चकारः ।
 अनुकरषणार्थः ।
 अन्यतरस्याम् इति एतत् अनुकृष्यते ।
 किम् प्रयोजनम् ।
 अन्यतरस्याम् समासः यथा स्यात् ।
 समासेन मुक्ते वाक्यम् अपि यथ स्यात् ।
 जीविकाम् प्राप्तः इति ।
 न एतत् अस्ति प्रयोजनम् ।
 प्रकृता महाविभाषा ।
 तया वाक्यम् भविष्यति ।
 इदम् तर्हि प्रयोजनम् ।
 द्वितीयासमासः अपि यथ स्यात् ।
 जीविकाप्राप्तः इति ।
 एतत् अपि न अस्ति प्रयोजनम्. अयम् अपि उच्यते द्वितीयासमासः अपि ।
 तत् उभयम् वचनात् भविष्यति ।
 एवम् तर्हि न अयम् अनुकर्षणार्थः चकारः ।
 किम् तर्हि ।
 अत्वम् अनेन विधीयते ।
 प्राप्तापन्ने द्वितीयान्तेन सह समस्येते अत्वम् च भवति प्राप्तपन्नयोः इति ।
 प्राप्ता जीविकाम् प्राप्तजीविका आपन्ना जीविकाम् आपन्नजिविका ।
 किम्प्रधानः अयम् समासः ।
 उत्तरपदार्थप्रधानः ।
 यदि उत्तरपदार्थप्रधानः सधर्मणा अनेन अन्यैः उत्तरपदार्थप्रधानैः भवितव्यम् ।
 अन्येषु च उत्तरपदार्थप्रधानेषु या एव असौ अन्तर्वर्तिनी विभक्तिः तस्याः समासे अपि श्रवणम् भवति राज्ञः पुरुषः राजपुरुषः इति ।
 इह पुनः वाक्ये षष्ठी समासे प्रथमा ।
 केन एतत् एवम् भवति ।
 यः असौ मासजातयोः अभिसम्बन्धः सः समासे निवर्तते ।
 अभिहितः सः अर्थः अन्तर्भूतः प्रातिपदिकार्थः सम्पन्नः ।
 तत्र प्रातिपदिकार्थे प्रथमा इति प्रथमा भवति ।
 न तर्हि इदानीम् इदम् भवति मासजातस्य इति ।
 भवति ।
 बाह्यम् अर्थम् अपेक्ष्य षष्ठी ।
 कालस्य येन समासः तस्य अपरिमाणित्वात् अनिर्देशः ।
 कालस्य येन समासः सः अपरिमाणी ।
 तस्य अपरिमाणित्वात् अनिर्देशः ।
 अगमकः निर्देशः अनिर्देशः ।
 न हि जातस्य मासः परिमाणम् ।
 कस्य तर्हि ।
 त्रिंशद्रात्रस्य ।
 तत् यथा ।
 द्रोणः बदराणाम् देवदत्तस्य इति ।
 न देवदत्तस्य द्रोणः परिमाणम् ।
 कस्य तर्हि ।
 बदराणाम् ।
 सिद्धम् तु कालपरिमाणम् यस्य स कालः तेन ।
 सिद्धम् एतत् ।
 कथम् ।
 कालपरिमाणम् यस्य स कालः तेन समस्यते इति वक्तव्यम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् कालस्य येन समासः तस्य अपरिमाणित्वात् अनिर्देशः इति ।
 कम् पुनः कालम् मत्वा भवान् आह कालस्य येन समासः तस्य अपरिमाणित्वात् अनिर्देशः इति ।
 येन मूर्तीनाम् उपचयाः च अपचयाः च लक्ष्यन्ते तम् कालम् आहुः ।
 तस्य एव कया चित् क्रियया युक्तस्य अहः इति च भवति रात्रिः इति च ।
 कया क्रियया ।
 आदित्यगत्या ।
 तया एव असकृत् आवृत्तया मासः इति भवति संवत्सरः इति च ।
 यदि एवम् जातस्य मासः परिमाणम् ।
 एकवचनद्विगोः च उपसङ्ख्यानम् । एकवचनान्तानाम् इति वक्तव्यम् ।
 इह मा भूत् ।
 मासौ जातस्य मासाः जातस्य इति ।
 द्विगोः च इति वक्तव्यम् इह अपि यथा स्यात् द्विमासजातः , त्रिमासजातः ।
 उक्तम् वा ।
 किम् उक्तम् ।
 एकवचने तावत् उक्तम् अनभिधानात् इति ।
 द्विगोः किम् उक्तम् ।
 उत्तरपदेन परिमाणिन द्विगोः समासवचनम् इति ।
 किम्प्रधानः अयम् समासः ।
 उत्तरपदार्थप्रधानः ।
 यदि उत्तरपदार्थप्रधानः अब्राह्मणम् आनय इति उक्ते ब्राह्मणमात्रस्य आनयनम् प्राप्नोति ।
 अन्यपदार्थप्रधानः तर्हि भविष्यति ।
 यदि अन्यपदार्थप्रधानः , अवर्षा हेमन्तः इति हेमन्तस्य यत् लिङ्गम् वचनम् च तत् समासस्य अपि प्राप्नोति ।
 पूर्वपदार्थप्रधानः तर्हि भविष्यति ।
 यदि पूर्वपदार्थप्रधानः अव्ययसञ्ज्ञा प्राप्नोति अव्ययम् हि अस्य पूर्वपदम् इति ।
 न एषः दोषः ।
 पाठेन अव्ययसञ्ज्ञा क्रियते ।
 न च नञ्समासः तत्र पठ्यते ।
 यदि अपि नञ्समासः न पठ्यते नञ् तु पठ्यते ।
 पाठेन अपि अव्ययसञ्ज्ञायाम् सत्याम् अभिदेहेयवत् लिङ्गवचनानि भवन्ति ।
 यः च इह अर्थः अभिधीयते न तस्य लिङ्गसङ्ख्याभ्याम् योगः अस्ति ।
 न इदम् वाचनिकम् अलिङ्गता असङ्ख्यता व ।
 किम् तर्हि ।
 स्वाभाविकम् एतत् ।
 तत् यथा समानम् ईहमानानाम् अधीयानानाम् च के चित् अर्थैः युज्यन्ते अपरे न ।
 न च इदानीम् कः चित् अर्थवान् इति कृत्वा सर्वैः अर्थवद्भिः शक्यम् भवितुम् कः चित् अनर्थकः इति कृत्वा सर्वैः अनर्थकैः ।
 तत्र किम् अस्माभिः शक्यम् कर्तुम् ।
 यत् नञः प्राक् समासात् लिङ्गसङ्ख्याभ्याम् योगः न अस्ति समासे च भवति स्वाभाविकम् एतत् ।
 अथ वा आश्रयतः लिङ्गवचनानि भविष्यन्ति ।
 गुङवचनानाम् हि शब्दानाम् आश्रयतः लिङ्गवचनानि भवन्ति ।
 तत् यथा शुक्लम् वस्त्रम् , शुक्ला शाटी शुक्लः कम्बलः , शुक्लौ कम्बलौ शुक्लाः कम्बलाः इति ।
 यत् असौ द्रव्यम् श्रितः भवति गुणः तस्य यत् लिङ्गम् वचनम् च तत् गुणस्य अपि भवति ।
 एवम् इह अपि यत् असौ द्रव्यम् श्रितः भवति समासः तस्य यत् लिङ्गम् वचनम् च तत् समासस्य अपि भविष्यति ।
 अथ वा पुनः अस्तु उत्तरपदार्थप्रधानः ।
 ननु च उक्तम् अब्राह्मणम् आनय इति उक्ते ब्राह्मणमात्रस्य आनयनम् प्राप्नोति इति ।
 न एषः दोषः ।
 इदम् तावत् अयम् प्रष्टव्यः अथ इह राजपुरुषम् आनय इति उक्ते पुरुषमात्रस्य आनयनम् कस्मात् न भवति ।
 अस्ति अत्र विशेषः ।
 राजा विशेषकः प्रयुज्यते ।
 तेन विशिष्टस्य आनयनम् भवति ।
 इह अपि तर्हि नञ् विशेषकः प्रयुज्यते ।
 तेन नञ्विशिष्टस्य आनयनम् भविष्यति ।
 कः पुनः असौ ।
 निवृत्तपदार्थकः ।
 यदा पुनः अस्य पदार्थः निवर्तते किम् स्वाभाविकी निवृत्तिः आहोस्वित् वाचनिकी ।
 किम् च अतः ।
 यदि स्वाभाविकी किम् नञ् प्रयुज्यमानः करोति ।
 अथ वाचनिकी तत् वक्तव्यम् नञ् प्रयुज्यमानः पदार्थम् निवर्तयति इति ।
 एवम् तर्हि स्वाभाविकी निवृत्तिः ।
 ननु च उक्तम् किम् नञ् प्रयुज्यमानः करोति इति ।
 नञ् प्रयुज्यमानः पदार्थम् निवर्तयति कथम् ।
 कीलप्रतिकीलवत् ।
 तत् यथा कीलः आहन्यमानः प्रतिकीलम् निर्हन्ति ।
 यदि एतत् नञः माहात्म्यम् स्यात् न जातु चित् राजानः हस्त्यश्वम् बिभृयुः ।
 न इति एव राजानः ब्रूयुः ।
 एवम् तर्हि स्वाभाविकी निवृत्तिः ।
 ननु च उक्तम् किम् नञ् प्रयुज्यमानः करोति इति ।
 नञ्निमित्ता तु उपलब्धिः ।
 तत् यथा समन्धकारे द्रव्याणाम् समवस्थितानाम् प्रदीप्निमित्तम् दर्शनम् न च तेषाम् प्रदीपः निर्वर्तकः भवति ।
 यदि पुनः अयम् निवृत्तपदार्थकः किमर्थम् ब्राह्मणशब्दः प्रयुज्यते ।
 एवम् यथा विज्ञयेत अस्य पदार्थः निवर्तते इति ।
 न इति हि उक्ते सन्देहः स्यात् कस्य पदार्थः निवर्तते इति ।
 तत्र असन्देहार्थम् ब्राह्मणशब्दः प्रयुज्यते ।
 एवम् वा एतत् ।
 अथ वा सर्वे एते शब्दाः गुणसमुदायेषु वर्तन्ते ब्राह्मणः क्षत्रियः वैश्यः शूद्रः इति । तपः श्रुतम् च योनिः च इति एतद् ब्राह्मणकारकम् ।
 तपःश्त्रुताभ्याम् यः हीनः जातिब्राह्मणः एव सः । तथा गौरः शुच्याचारः पिङ्गलः कपिलकेशः इति एतान् अपि अभ्यन्तरान् ब्राह्मण्ये गुणान् कुर्वन्ति ।
 समुदायेषु च वृत्ताः शब्दाः अवयवेषु अपि वर्तन्ते. तद् यथा ।
 पूर्वे पञ्चालाः उत्तरे पञ्चालाः तैलम् भुक्तम् घृतं भुक्तम् शुक्लः नीलः कपिलः कृष्णः इति ।
 एवम् अयम् समुदाये ब्राह्मणशब्दः प्रवृत्तः अवयवेषु अपि वर्तते जातिहीने गुणहीने च ।
 गुणहीने तावत्. अब्राह्मणः अयम् यः तिष्ठन् मूत्रयति ।
 अब्राह्मणः अयं यः गच्छन् भक्षयति ।
 जातिहीने सन्देहात् दुरुपदेशात् च ब्राह्मणशब्दः वर्तते ।
 सन्देहात् तावत् गौरम् शुच्याचारं पिङ्गलम् कपिलकेशम् दृष्ट्वा अध्यवस्यति ब्राह्मणः अयम् इति ।
 ततः पश्चात् उपलभते न अयं ब्राह्मणः अब्राह्मणः अयम् इति ।
 तत्र सन्देहात् च ब्राह्मणशब्दः वर्तते जातिकृता च अर्थस्य निवृत्तिः ।
 दुरुपदेशात् दुरुपदिष्टम् अस्य भवति अमुष्मिन् अवकाशे ब्राह्मणः तम् आनय इति ।
 स तत्र गत्वा यम् पश्यति तम् अध्यवस्यति ब्राह्मणः अयम् इति ।
 ततः पश्चात् उपलभते न अयं ब्राह्मणः अब्राह्मणः अयम् इति ।
 तत्र दुरुपदेशात् च ब्राह्मणशब्दः वर्तते जातिकृता च अर्थस्य निवृत्तिः ।
 आतः च सन्देहात् दुरुपदेशात् वा ।
 न हि अयम् कालम् माषराशिवर्णम् आपणे आसीनम् दृष्ट्वा अध्यवस्यति ब्राह्मणः अयम् इति ।
 निर्ज्ञातम् तस्य भवति ।
 इदम् खलु अपि भूयः उत्तरपदार्थप्राधान्ये सति सङ्गृहीतम् भवति ।
 किम् ।
 अनेकम् इति ।
 किम् अत्र सङ्गृहीतम् ।
 एकवचनम् ।
 कथम् पुनः एकस्य प्रतिषेधेन अनेकस्य सम्प्रत्ययः स्यात् ।
 प्रसज्य अयम् क्रियागुणौ ततः पश्चात् निवृत्तिम् करोति ।
 तत् यथा आसय शायय भोजय अनेकम् इति ।
 यदि अपि तावत् अत्र एतत् शक्यते वक्तुम् यत्र क्रियागुणौ प्रसज्येते यत्र खलु न प्रसज्येते तत्र कथम् अनेकः तिष्ठति इति ।
 भवति च एवञ्जातीयकानाम् अपि एकस्य प्रतिषेधेन बहूनाम् सम्प्रत्ययः ।
 तत् यथा न नः एकम् प्रियम् न नः एकम् सुखम् इति ।
 इह अब्राह्मणत्वम् अब्राह्मणता परत्वात् त्वतलौ प्राप्नुतः ।
 तत्र कः दोषः ।
 स्वरे हि दोषः स्यात् ।
 अब्राह्मणत्वम् इति एवम् स्वरः प्रसज्येत ।
 अब्राह्मणत्वम् इति च इष्यते ।
 नञ्समासे भाववचने उक्तम् ।
 किम् उक्तम् ।
 त्वतल्भ्याम् नञ्समासः पूर्वप्रतिषिद्धम् स्वर्सिद्ध्यर्थम् इति ।
 ईषत् गुणवचनेन ।ईषत् गुणवचनेन इति वक्तव्यम् ।
 अकृता इति उच्यमाने इह च प्रसज्येत ।
 ईषत् गार्ग्यः इति ।
 इह च न स्यात् ।
 ईषत्कडारः ।
 कृद्योगा च ।
 कृद्योगा च षष्ठी समस्यते इति वक्तव्यम् ।
 इध्मप्रव्रश्चनः पलाशशातनः ।
 किमर्थम् इदम् उच्यते ।
 प्रतिपदविधाना च षष्ठी न समस्यते इति वक्ष्यति ।
 तस्य अयम् पुरस्तात् अपकर्षः ।
 का पुनः षष्ठीप्रतिपदविधाना का कृद्योगा ।
 सर्वा षष्ठी प्रतिपदविधाना शेषलक्षणाम् वर्जयित्वा ।
 कर्तृकर्मणोः कृति इति या षष्ठी सा कृद्योगा ।
 तत्स्थैः च गुणैः ।
 तत्स्थैः च गुणैः षष्थीगुणैः षष्ठी समस्यते इति वक्तव्यम् ।
 ब्राह्मणवर्णः चन्दनगन्धः पटहशब्दः नधीघोषः ।
 न तु तद्विशेषणैः ।
 न तु तद्विशेषणैः इति वक्तव्यम् ।
 इह मा भूत् ।
 घृतस्य तीव्रः चन्दनस्य मृदुः इति ।
 किमर्थम् इदम् उच्यते ।
 गुणेन इति प्रतिषेधम् वक्ष्यति ।
 तस्य अयम् पुरस्तात् अपकर्षः ।
 किम् कारणम् गुणेन न इति उच्यते न पुनः गुणवचनेन इति उच्यते ।
 न एवम् शक्यम् ।
 इह हि न स्यात् ।
 काकस्य कार्ष्ण्यम् कण्टकस्य तैक्ष्ण्यम् बलाकायाः शौक्ल्यम् इति ।
 एतत् एव तस्मिन् योगे उदाहरणम् ।
 यत् वै ब्राह्मणस्य शुक्लाः वृषलस्य कृष्णाः इति असामर्थ्यात् अत्र न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 द्रव्यम् अत्र अपेक्ष्यते दन्ताः ।
 तस्मात् गुणेन न इति वक्तव्यम् ।
 गुणेन न इति उच्यमाने तत्स्थैः च गुणैः इति वक्तव्यम् ।
 तत्स्थैः च गुणैः इति उच्यमाने न तु तद्विशेषणैः इति वक्तव्यम् ।
 प्रतिपदविधाना च ।
 प्रतिपदविधाना च षष्ठी न समस्यते इति वक्तव्यम् ।
 इह मा भूत् ।
 सर्पिषः ज्ञानम् मधुनः ज्ञानम् इति ।
 गुणे किम् उदाहरणम् ।
 ब्राह्मणस्य शुक्लाः वृषलस्य कृष्णाः इति ।
 न एतत् अस्ति प्रयोजनम् ।
 असामर्थ्यात् अत्र न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 द्रव्यम् अत्र अपेक्ष्यते दन्ताः ।
 इदम् तर्हि काकस्य कार्ष्ण्यम् कण्टकस्य तैक्ष्ण्यम् बलाकायाः शौक्ल्यम् इति ।
 इदम् अपि उदाहरणम् ब्राह्मणस्य शुक्लाः वृषलस्य कृष्णाः इति ।
 ननु च उक्तम् ।
 असामर्थ्यात् अत्र न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 द्रव्यम् अत्र अपेक्ष्यते दन्ताः इति ।
 न एषः दोषः ।
 भवति वै कस्य चित् अर्थात् प्रकरणात् वा अपेक्ष्यम् निर्ज्ञातम् तदा वृत्तिः प्राप्नोति ।
 सति किम् उदाहरणम् ।
 ब्रह्मणस्य पक्ष्यन् ब्राह्मणस्य पक्ष्यमाणः ।
 न एतत् अस्ति ।
 प्रतिषिध्यते अत्र षष्ठी लप्रयोगे न इति ।
 या च श्रूयते एषा बाह्यम् अर्थम् अपेक्ष्य भवति ।
 तत्र अस्मार्थ्यात् न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 द्रव्यम् अत्र अपेक्ष्यते ओदनः ।
 इदम् तर्हि चौरस्य द्विषन् वृषलस्य द्विषन् ।
 ननु च अत्र अपि प्रतिषिध्यते ।
 वक्ष्यति एतत् द्विषः शतुः वावचनम् इति ।
 अव्यये किम् उदाहरणम् ।
 ब्राह्मणस्य उच्चैः वृषलस्य नीचैः इति ।
 न एतत् अस्ति ।
 असामर्थ्यात् अत्र न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 द्रव्यम् अत्र अपेक्ष्यते आसनम् ।
 इदन् तर्हि ब्राह्मणस्य कृट्वा वृषलस्य कृत्वा इति ।
 एतत् अपि न अस्ति ।
 प्रतिषिध्यते तत्र षष्ठी अव्ययप्रयोगे न इति ।
 या च श्रूयते एषा बाह्यम् अर्थम् अपेक्ष्य भवति ।
 तत्र अस्मार्थ्यात् न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 द्रव्यम् अत्र अपेक्ष्यते कटः ।
 इदम् तर्हि ।
 पुरा सूर्यस्य उदेतोः आधेयः ।
 पुरा वत्सानाम् अपाकर्तोः ।
 ननु च अत्र अपि प्रतिषिध्यते अव्ययम् इति कृत्वा ।
 वक्ष्यति एतत् ।
 अव्ययप्रतिषेधे तोसुन्कसुनोः अप्रतिषेधः इति ।
 समानाधिकरणे किम् उदाहरणम् ।
 राज्ञः पाटलिपुत्रकस्य शुकस्य माराविदस्य पाणिनेः सूत्रकारस्य ।
 न एतत् अस्ति ।
 असामर्थ्यात् अत्र न भविष्यति ।
 कथम् असामर्थ्यम् ।
 समानाधिकरणम् असमर्थवत् भवति इति ।
 इदम् तर्हि ।
 सर्पिषः पीयमानः यजुषः क्रियमाणस्य इति ।
 ननु च अत्र अपि असामर्थ्यात् एव न भविष्यति ।
 कथम् असामर्थ्यम् ।
 समानाधिकरणम् असमर्थवत् भवति इति ।
 अधात्वभिहितम् इति एवम् तत् ।
 कथम् इदम् विज्ञायते कर्मणि या षष्ठी सा न समस्यते इति आहोस्वित् कर्मणि यः क्तः इति ।
 कुतः सन्देहः ।
 उभयम् प्रकृतम् ।
 तत्र अन्यतरत् शक्यम् विशेषयितुम् ।
 कः च अत्र विशेषः ।
 कर्मणि इति षष्ठीनिर्देशः चेत् अकर्तरि कृता समासवचनम् ।
 कर्मणि इति षष्ठीनिर्देशः चेत् अकर्तरि कृता समासः वक्तव्यः ।
 इध्मप्रव्रश्चनः पलाशशातनः ।
 तृककाभ्यम् च अनर्थकः प्रतिषेधः ।
 तृककाभ्यम् च अनर्थकः प्रतिषेधः ।
 अपाम् स्रष्टा ।
 कर्मणि इति एव सिद्धम् ।
 अस्तु तर्हि कर्मणि यः क्तः इति ।
 किम् उदाहरणम् ।
 ब्राह्मणस्य भुक्तम् वृषलस्य पीतम् इति ।
 क्तनिर्देशे असमर्थत्वात् अप्रतिषेधः ।
 क्तनिर्देशे असमर्थत्वात् अप्रतिषेधः ।
 अनर्थकः प्रतिषेधः अप्रतिषेधः ।
 समासः कस्मात् न भवति ।
 असामर्थ्यात् ।
 कथम् असामर्थ्यम् ।
 सापेक्षम् असमर्थम् भवति इति ।
 द्रव्यम् अत्र अपेक्ष्यते ओदनः ।
 प्रतिषेध्यम् इति चेत् कर्तरि अपि प्रतिषेधः ।अथ एवम् सति प्रतिषेधः कर्तव्यः इति दृश्यते कर्तरि अपि प्रतिषेधः वक्तव्यः स्यात् ।
 ब्राह्मणस्य गतः ब्राह्मणस्य यातः इति ।
 पूजायाम् च प्रतिषेधानर्थक्यम् ।
 पूजायाम् च प्रतिषेधः अनर्थः ।
 राज्ञाम् पूजितः ।
 कर्मणि इति एव सिद्धम् ।
 तस्मात् उभयप्राप्तौ कर्मणि षष्ठ्याः प्रतिषेधः ।
 तस्मात् उभयप्राप्तौ कर्मणि इति एवम् या षष्ठी तस्याः प्रतिषेधः वक्तव्यः ।
 सः तर्हि वक्तव्यः ।
 न वक्तव्यः इत्यर्थे अयम् चः पठितः ।
 कमणि च ।
 कर्मणि इति एवम् या षष्ठी इति ।
 किम् इह नित्यग्रहणेन अभिसम्बध्यते विधिः आहोस्वित् प्रतिषेधः ।
 विधिः इति आह ।
 कुतः एतत् ।
 विधिः हि विभाषा नित्यः प्रतिषेधः ।
 प्रादिप्रसङ्गे कर्मप्रवचनीयप्रतिषेधः । प्रादिप्रसङ्गे कर्मप्रवचनीयानाम् प्रतिषेधः वक्तव्यः ।
 वृक्षम् प्रति विद्योतते विद्युत् ।
 साधुः देवदत्तः मातरम् प्रति ।
 व्यवेतप्रतिषेधः च ।
 व्यवेतानाम् च प्रतिषेधः वक्तव्यः ।
 अ मन्द्रैः इन्द्र हरिभिः यहि मयुररोमभिः ।
 सिद्धम् तु क्वाङ्स्वतिदुर्गतिवचनात् ।
 सिद्धम् एतत् ।
 कथम् ।
 क्वाङ्स्वतिदुर्गतयः समस्यन्ते इति वक्तव्यम् ।
 कु ।
 कुब्राह्मणः कुवृषलः ।
 आङ् ।
 आकडारः आपिङ्गलः ।
 सु ।
 सुब्राह्मणः सुवृषलः ।
 अत् ।
 अतिब्राह्मणः अतिवृषलः ।
 दुर् ।
 दुर्ब्राह्मणः ।
 गति ।
 प्रकारकः प्रणायकः प्रसेचकः ऊरीकृत्य ऊरीकृतम् ।
 प्रादयः क्तार्थे ।
 प्रादयः क्तार्थे समस्यन्ते इति वक्तव्यम् ।
 प्रगतः आचार्यः प्राचार्यः प्रान्तेवासी प्रपितामहः ।
 एतत् एव च सौनागैः विस्तरतरकेण पठितम् ।
 स्वती पूजायाम् ।
 स्वतीपूजायाम् इति वक्तव्यम् ।
 सुराजा अतिराजा ।
 दुः निन्दायाम् ।
 दुः निन्दायाम् इति वक्तव्यम् ।
 दुष्कुलम् दुर्गवः ।
 आङ् ईषदर्थे ।
 आङ् ईषदर्थे इति वक्तव्यम् ।
 आकडारः आपिङ्गलः ।
 कुः पापार्थे ।
 कुः पापार्थेइति वक्तव्यम् ।
 कुब्राह्मणः कुवृषलः ।
 प्रादयः गताद्यर्थे प्रथमया ।
 प्रादयः गताद्यर्थे प्रथमया समस्यन्ते इति वक्तव्यम् ।
 प्रगतः आचार्यः प्राचार्यः प्रान्तेवासी प्रपितामहः ।
 अत्यादयः क्रान्ताद्यर्थे द्वितीयया ।
 अत्यादयः क्रान्ताद्यर्थे द्वितीयया समस्यन्ते इति वक्तव्यम् ।
 अतिक्रान्तः खट्वाम् अतिखट्वः अतिमालः ।
 अवादयः क्रुष्टाद्यर्थे तृतीयया ।
 अवादयः क्रुष्टाद्यर्थे तृतीयया समस्यन्ते इति वक्तव्यम् ।
 अवक्रुष्टः कोकिलया अवकोकिलः वसन्तः ।
 पर्यादयः ग्लानाद्यर्थे चतुर्थ्या ।
 पर्यादयः ग्लानाद्यर्थे चतुर्थ्या समस्यन्ते इति वक्तव्यम् ।
 परिग्लानः अध्ययनाय पर्यधयनः ।
 निरादयः क्रान्ताद्यर्थे पञ्चम्या ।
 निरादयः क्रान्ताद्यर्थे पञ्चम्या समस्यन्ते इति वक्तव्यम् ।
 निष्क्रान्तः कौशाम्ब्याः निष्कौशाम्बिः निर्वाराणसिः ।
 अव्ययम् प्रवृद्धादिभिः ।
 अव्ययम् प्रवृद्धादिभिः समस्यते इति वक्तव्यम् ।
 पुनःप्र्ववृद्धम् बर्हिः भवति पुनर्णवम् पुनःसुखम् ।
 इवेन विभक्त्यन्तलोपः पूर्व्पदप्रकृतिस्वरत्वम् च ।
 वाससीइव कन्येइव ।
 उदात्तवता तिङा गतिमता च अव्ययम् समस्यते इति वक्तव्यम् ।
 अनुव्यचलत् अनुप्राविशत् यत् परियन्ति ।
 अतिङ् इति किमर्थम् ।
 कारकः व्रजति ।
 हारकः व्रजति ।
 अतिङ् इति शक्यम् अकर्तुम् ।
 कस्मात् न भवति ।
 कारकः व्रजति ।
 हारकः व्रजति इति ।
 सुप् सुपा इति वर्तते ।
 अतः उत्तरम् पठति ।
 उपपदम् अतिङ् इति तदर्थप्रतिषेधः ।
 उपपदम् अतिङ् इति तदर्थस्य अयम् प्रतिषेधः वक्तव्यः ।
 कस्य ।
 तिङर्थस्य ।
 कः पुनः तिङर्थः ।
 क्रिया ।
 क्रियाप्रतिषेधः वा ।
 अथ वा व्यक्तम् एव इदम् पठितव्यम् उपपदम् अक्रियया इति ।
 अथ अक्रियया इति किम् प्रत्युदाह्रियते ।
 कारकः गतः हारकः गतः ।
 न एतत् क्रियावाचि ।
 किम् तर्हि. द्रव्यवाचि ।
 इदम् तर्हि कारकस्य गतिः कारकस्य व्रज्या ।
 एतत् अपि द्रव्य्वाचि ।
 कथम् ।
 कृदभिहितः भावः द्रव्यवत् भवति इति ।
 एवम् तर्हि सिद्धे सति यत् अतिङ् इति प्रतिषेधम् शास्ति तत् ज्ञापयति आचार्यः अनयोः योगयोः निवृत्तम् सुप् सुपा इति ।
 किम् एतस्य ज्ञापने प्रयोजनम् ।
 गतिकारकोपपदानाम् कृद्भिः समासः भवति इति एषा परिभाषा न कर्तव्या भवति ।
 यदि एतत् ज्ञाप्यते केन इदानीम् समासः भविष्यति ।
 समर्थेन ।
 यदि एवम् धातूपसर्गयोः अपि समासः प्राप्नोति ।
 पूर्वम् धातुः उपसर्गेण युज्यते पश्चात् साधनेन इति ।
 न एतत् अस्ति ।
 पूर्वम् धातुः साधनेन युज्यते पश्चात् उपसर्गेण ।
 साधनम् हि क्रियाम् निर्वर्तयति ।
 ताम् उपसर्गः विशिनष्टि ।
 अभिनिर्वृत्तस्य च अर्थस्य उपसर्गेण विशेषः शक्यः वक्तुम् ।
 षष्ठीसमासात् उपसर्गसमासः विप्रतिषेधेन ।
 षष्ठीसमासात् उपसर्गसमासः विप्रतिषेधेन ।
 षष्ठीसमासस्य अवकाशः राज्ञः पुरुषः राजपुरुषः ।
 उपपदसमासस्य अवकाशः स्तम्बेरमः कर्णेजपः ।
 इह उभयम् प्राप्नोति ।
 कुम्भकारः नगरकारः ।
 उपपदसमासः भवति विप्रतिषेधेन ।
 न वा षष्ठीसमासाभावाद् उपपदसमासः । न वा अर्थः विप्रतिषेधेन ।
 किम् कारणम् ।
 न वा षष्ठीसमासाभावाद् उपपदसमासः भविष्यति ।
 कथम् ।
 गतिकारकोपदानाम् कृद्भिः सह समासवनचम् प्राक् सुबुत्पत्तेः इति वचनात् ।
 अथ वा विभाषा षष्ठीसमासः ।
 यदा न षष्ठीसमासः तदा उपपदसमासः भविष्यति ।
 अनेन एव यथा स्यात् तेन मा भूत् इति ।
 कः च अत्र विशेषः तेन वा स्यात् अनेन वा ।
 उपपदसमासः नित्यसमासः षष्ठीसमासः पुनः विभाषा ।
 ननु च नित्यम् यः समासः सः नित्यसमासः ।
 यस्य विग्रहः न अस्ति ।
 न इति आह ।
 नित्याधिकारे यः समासः सः नित्यसमासः ।
 न एवम् शक्यम् ।
 अव्ययीभावस्य हि अनित्यसमासता प्रसज्येत ।
 तस्मात् नित्यः समासः नित्यसमासः ।
 यस्य विग्रहः न अस्ति ।
 एवकारः किमर्थः ।
 नियमार्थः ।
 न एतत् अस्ति प्रयोजनम् ।
 सिद्धे विधिः आरभ्यमाणः अन्तरेण अपि एवकारम् नियमार्थः भविष्यति ।
 इष्टतः अवधारणार्थः तर्हि भविष्यति ।
 यथा एवम् विज्ञायेत अमा एव अव्ययेन इति ।
 मा एवम् विज्ञायि अमा अव्ययेन एव इति ।
 अस्ति च इदानीम् अनव्ययम् अम्शब्दः यदर्थः विधिः स्यात् ।
 अस्ति इति आह ।
 खशयम् ब्राह्मणकुलम् इति ।
 न एतत् अस्ति प्रयोजनम् ।
 अन्तरङ्गत्वात् अत्र समासः भविष्यति ।
 इदम् तर्हि प्रयोजनम् ।
 अमा एव यत् तुल्यविधानम् उपपदम् तत्र एव यथा स्यात् ।
 अमा च अन्येन च यत् तुल्यविधानम् उपपदम् तत्र मा भूत् इति ।
 अग्रे भोजम् अग्रे भुक्त्वा ।
 अग्रादिषु अप्राप्तविधेः समासप्रतिषेधम् चोदयिष्यति ।
 सः न वक्तव्यः भवति ।
 शेषः इति उच्यते ।
 कः शेषः नाम ।
 येषाम् पदानाम् अनुक्तः समासः सः शेषः ।
 शेषवचनम् पदतः चेत् न अभावात् ।
 शेषवचनम् पदतः चेत् तत् न ।
 किम् कारणम् ।
 अभावात् ।
 न हि सन्ति तानि पदानि येषाम् पदानाम् अनुक्तः समासः ।
 अर्थतः तर्हि शेषग्रहणम् ।
 येषु अर्थेषु अनुक्तः समासः सः शेषः ।
 अर्थतः चेत् अविशिष्टम् । अर्थतः चेत् अविशिष्टम् एतत् भवति ।
 कुतः ।
 पदतः ।
 न हि सन्ति ते अर्थाः येषु अनुक्तः समासः ।
 त्रिकतः तर्हि शेषग्रहणम् ।
 यस्य त्रिकस्य अनुक्तः समासः सः शेषः ।
 कस्य च अनुक्तः ।
 प्रथमायाः ।
 पदग्रहणम् किमर्थम्. अनेकम् अन्यार्थे इति इयति उच्यमाने वक्यार्थे अपि बहुव्रीहिः स्यात् ।
 यथा मे माता तथा मे पिता सुस्नातम् भोः इति ।
 पदग्रहणे पुनः क्रियमाणे न दोषः भवति ।
 अथ अन्यग्रहणम् किमर्थम् ।
 अनेकम् पदार्थे इति इयति उच्यमाने स्वपदार्थे अपि बहुर्वीहिः स्यात् ।
 राजपुरुषः तक्षपुरुषः इति ।
 न एतत् अस्ति प्रयोजनम् ।
 तत्पुरुषः स्वपदार्थे बाधकः भविष्यति ।
 भवेत् एकसञ्ज्ञाधिकारे सिद्धम् ।
 परङ्कार्यत्वे तु न सिध्यति ।
 आरम्भसामर्थ्यात् च तत्पुरुषः परङ्कार्यत्वात् च बहुव्रीहिः प्राप्नोति ।
 परङ्कार्यत्वे च न दोषः ।
 शेषः इति वर्तते ।
 शेषत्वात् न भविष्यति ।
 शेषवचने उक्तम् ।
 किम् उक्तम् ।
 तत्र शेषवचनात् दोषः सङ्ख्यासमानाधिकरणनञ्समासेषु बहुव्रीहिप्रतिषेधः इति ।
 अथ एकसङ्ज्ञाधिकारे न अर्थः अन्यग्रहणेन ।
 एकसङ्ज्ञाधिकारे च कर्तव्यम् ।
 अक्रियमाणे हि अन्यग्रहणे यथा एव तत्पुरुषः स्वपदार्थे बहुव्रीहिम् बाधते एवम् अन्यपदार्थे अपि बाधेत ।
 अथ अनेकग्रहणम् किमर्थम्. अन्यपदार्थे इति इयति उच्यमाने एकस्य अपि पदस्य बहुव्रीहिः स्यात् ।
 सर्पिषः अपि स्यात् ।
 मधुनः अपि स्यात् ।
 गोमूत्रस्य अपि स्यात् ।
 न एतत् अस्ति प्रयोजनम् ।
 सुप् सुपा इति वर्तते ।
 इदम् तर्हि प्रयोजनम् ।
 बहूनाम् अपि समासः यथा स्यात् ।
 सुसूक्ष्मजटकेशेन सुनताजिनवाससा ।
 उत्तरार्थम् च अनेकग्रहणम् कर्तव्यम् चार्थे द्वन्द्वः अनेकम् इति ।
 इह अपि यथा स्यात् ।
 प्लक्षन्यग्रोधखदिरपलाशाः इति ।
 एतत् अपि न अस्ति प्रयोजनम् ।
 आचार्यप्रवृत्तिः ज्ञापयति बहूनाम् अपि समासः भवति इति यत् अयम् उत्तरपदे द्विगुम् शास्ति ।
 तत्पुरुषः अपि तर्हि बहूनाम् प्राप्नोति ।
 ग्रहणेन तत्पुरुषः उच्यते ।
 तेन बहूनाम् न भविष्यति ।
 अतः उत्तरम् पठति ।
 अनेकवचनम् उपसर्जनार्थम् ।
 अनेकग्रहणम् क्रियते उपसर्जनार्थम् ।
 प्रथमानिर्दिष्टम् समासे उपसर्जनम् इति अनेकस्य सुपः उपसर्जनसञ्ज्ञा यथा स्यात् ।
 चित्रगुः शबलगुः इति ।
 न वा एकविभक्तित्वात् ।
 न वा एतत् अपि प्रयोजनम् अस्ति ।
 किम् कारणम् ।
 एकविभक्तित्वात् ।
 एकविभक्ति च अपूर्व्निपाते इति उपसर्जनसञ्ज्ञा भविष्यति ।
 चित्रगुः शबलगुः इति ।
 चित्राः यस्य गावः चित्रगुः तिष्ठति ।
 चित्राः यस्य गावः चित्रगुम् पश्य ।
 चित्राः यस्य गावः चित्रगुणा कृतम् ।
 चित्राः यस्य गावः चित्रगवे देहि ।
 चित्राः यस्य गावः चित्रगोः आनय ।
 चित्राः यस्य गावः चित्रगोः स्वम् ।
 चित्राः यस्य गावः चित्रगौ निधेहि ।
 चित्राः यस्य गावः हे चित्रगो इति ।
 यदि तर्हि यतः कुतः चित् एव किम् चित् पदम् अध्याहृत्य एकविभक्त्या योगः क्रियते एतत् अपि एकविभक्तियुक्तम् भवति इह अपि प्राप्नोति ।
 राजकुमारी तक्षकुमारी ।
 राज्ञः या कुमारी राजकुमारी तिष्ठति ।
 राज्ञः या कुमारी राजकुमारीम् पश्य ।
 राज्ञः या कुमारी राजकुमार्या कृतम् ।
 राज्ञः या कुमारी राजकुमार्यै देहि ।
 राज्ञः या कुमारी राजकुमार्याः आनय ।
 राज्ञः या कुमारी राजकुमार्याः स्वम् ।
 राज्ञः या कुमारी राजकुमार्याम् निधेहि ।
 राज्ञः या कुमारी हे राजकुमारि इति ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 एकग्रहणसामर्थ्यात् ।
 यदि हि यत् एकविभक्तियुक्तम् च अनेकविभक्तियुक्तम् च तत्र स्यात् एकग्रहणम् अनर्थकम् स्यात् ।
 विभक्तियुक्तम् च अपूर्वनिपाते इति एव ब्रूयात् ।
 पदार्थाभिधाने अनुप्रयोगानुपपत्तिः अभिहितत्वात् ।
 पदार्थस्य अभिधाने अनुप्रयोगस्य अनुपपत्तिः ।
 चित्रगुः देवदत्तः इति ।
 किम् कारणम् ।
 अभिहितत्वात् ।
 चित्रगुशब्देन अभिहितः सः अर्थः इति कृत्वा अनुप्रयोगः न प्राप्नोति ।
 न वा अनभिहितत्वात् ।
 न वा एषः दोषः ।
 किम् कारणम् ।
 अनभिहितत्वात् ।
 चित्रगुशब्देन अनभिहितः सः अर्थः इति कृत्वा अनुप्रयोगः भविष्यति ।
 कथम् अनभिहितः यावता इदानीम् एव उक्तम् पदार्थाभिधाने अनुप्रयोगानुपपत्तिः अभिहितत्वात् इति ।
 सामान्याभिधाने हि विशेषानभिधानम् ।
 सामान्ये हि अभिधीयमाने विशेषः अनभ्हितः भवति ।
 तत्र अवश्यम् विशेषार्थिना विशेषः अनुप्रयोक्तव्यः ।
 चित्रगुः ।
 कः ।
 देवदत्तः इति. भवेत् सिद्धम् यदा सामान्ये वृत्तिः ।
 यदा तु खलु विशेषे वृत्तिः तदा न सिध्यति ।
 चित्रा गावः देवदत्तस्य चित्रगुः देवदत्तः इति ।
 तत् अपि सिद्धम् ।
 कथम् ।
 न इदम् उभयम् युगपत् भवति वाक्यम् च समासः च ।
 यदा वाक्यम् तदा न समासः ।
 यदा समासः तदा न वक्यम् ।
 यदा समासः तदा सामान्ये वृत्तिः ।
 तत्र अवश्यम् विशेषार्थिना विशेषः अनुप्रयोक्तव्यः ।
 चित्रगुः ।
 कः ।
 देवदत्तः इति. सामान्यस्य एव तर्हि अनुप्रयोगः न प्राप्नोति ।
 चित्रगु तत् ।
 चित्रगु किम् चित् ।
 चित्रगु सर्वम् इति ।
 सामान्यम् अपि यथा विशेषः तद्वत् ।
 चित्रगु इति उक्ते सन्देहः स्यात् ।
 सर्वम् वा विश्वम् वा इति ।
 तत्र अवश्यम् सन्देहनिवृत्त्यर्थम् विशेषार्थिना विशेषः अनुप्रयोक्तव्यः ।
 अथ वा विभक्त्यर्थः अभिदीयते ।
 एतत् च अत्र युक्तम् यत् विभक्त्यर्थः अभिधीयते ।
 तत्र हि सर्वपश्चात् पदम् वर्तते अस्य इति ।
 विभक्त्यर्थाभिधाने अद्रव्यस्य लिङ्गसङ्ख्योपचारानुपपत्तिः ।
 विभक्त्यर्थाभिधाने अद्रव्यस्य लिङ्गसङ्ख्याभ्याम् उपचारः अनुपपन्नः ।
 बहुयवम् बहुयवा बहुयवः बहुयवौ बहुहवाः इति ।
 अपरः आह विभक्त्यर्थाभिधाने अद्रव्यस्य लिङ्गसङ्ख्योपचारानुपपत्तिः विभक्त्यर्थाभिधाने द्रव्यस्य ये लिङ्गसङ्ख्ये ताभ्याम् विभक्त्यर्थस्य उपचारः अनुपपन्नः ।
 बहुयवम् बहुयवाः बहुयवः बहुयवौ बहुहवाः इति ।
 कथम् हि अन्यस्य लिङ्गसङ्ख्याभ्याम् अन्यस्य उपचारः स्यात् ।
 सिद्धम् तु यथा गुणवचनेषु ।
 सिद्धम् एतत्. कथम् ।
 यथा गुणवचनेषु ।
 गुणवचनेषु उक्तम् गुणवचनानाम् शब्दानाम् आश्रयतः लिङ्गवचनानि भवन्ति इति ।
 तत् यथा शुक्लम् वस्त्रम् शुक्ला शाटी शुक्लः कम्बलः शुक्लौ कम्बलौ शुक्लाः कम्बलाः इति ।
 यत् असौ द्रव्यम् श्रितः भवति गुणः तस्य यत् लिङ्गम् वचनम् च तत् गुणस्य अपि भवति ।
 एवम् इह अपि यत् असौ द्रव्यम् श्रितः विभक्त्यर्थः तस्य यत् लिङ्गम् वचनम् च तत् समासस्य अपि भविष्यति ।
 यदि तर्हि विभक्त्यर्थः अभिधीयते कृत्स्नः पदार्थः कथम् अभिहितः भवति सद्रव्यः सलिङ्गः ससङ्ख्यः च ।
 अर्थग्रहणसामर्थ्यात् ।
 इह अनेकम् अन्यपदे इति इयता सिद्धम् ।
 कथम् पुनः पदे नाम वृत्तिः स्यात् ।
 शब्दः हि एषः ।
 शब्दे असम्भवात् अर्थे कार्यम् विज्ञास्यते ।
 सः अयम् एवम् सिद्धे सति यत् अर्थग्रहणम् करोति तस्य एतत् प्रयोजनम् कृत्स्नः पदार्थः यथा अभिधीयेत सद्रव्यः सलिङ्गः ससङ्ख्यः च इति ।
 यदि तर्हि कृत्स्नः पदार्थः अभिधीयते लैङ्गाः साङ्ख्याः च विधयः न सिध्यन्ति ।
 उक्तम् वा ।
 किम् उक्तम् ।
 लिङ्गेषु तावत् ।
 सिद्धम् तु स्त्रियाः प्रातिपदिकविशेषणत्वात् स्वार्थे टाबादयः इति ।
 साङ्ख्येषु अपि उक्तम् कर्मादीनाम् अनुक्ताः एकत्वादयः इति कृत्वा साङ्ख्याः भविष्यन्ति ।
 प्रथमा तर्हि न प्राप्नोति ।
 समयात् भविष्यति ।
 यदि सामयिकी न नियोगतः अन्याः कस्मात् न भवन्ति ।
 कर्मादीनाम् अभावात् ।
 षष्ठी तर्हि प्राप्नोति ।
 शेषलक्षणा षष्ठी ।
 अशेषत्वात् न भविष्यति ।
 एवम् अपि व्यतिकरः ।
 एकस्मिन् अपि द्विवचनबहुवचने प्राप्नुतः द्वयोः अपि एकवचनबहुवचने बहुषु अपि एकवचनद्विवचने ।
 अर्थतः व्यवस्था भविष्यति ।
 अथ वा सङ्ख्या नाम इयम् परप्रधाना ।
 सङ्ख्येअम् अन्या विशेष्यम् ।
 यदि च अत्र प्रथमा न स्यात् सङ्ख्येयम् अविशेषितम् स्यात् ।
 अथ वा वक्ष्यति एतत् ।
 तत्र वचनग्रहणस्य प्रयोजनम् उक्तेषु अपि एकत्वादिषु प्रथमा यथा स्यात् इति ।
 एवम् अपि षष्ठी प्राप्नोति ।
 किम् कारणम् ।
 व्यभिचरति एव हि अयम् समासः लिङ्गसङ्ख्ये ।
 षष्थ्यर्थम् पुनः न व्यभिचरति ।
 अभिहितः सः अर्थः अन्तर्भूतः प्रातिपदिकार्थः सम्पन्नः ।
 तत्र प्रातिपदिकार्थे प्रथमा इति प्रथमा भविष्यति ।
 न तर्हि इदानीम् इदम् भवति चित्रगोः देवदत्तस्य ।
 भवति ।
 बाह्यम् अर्थम् अपेक्ष्य षष्ठी ।
 परिगणनम् कर्तव्यम् ।
 बहुव्रीहिः समानाधिकरणानाम् ।
 समानाधिकरणानाम् बहुव्रीहिः वक्तव्यः ।
 किम् प्रयोजनम् ।
 व्यधिकरणानाम् मा भूत् इति ।
 पञ्चभिः भुक्तम् अस्य इति ।
 अव्ययानाम् च ।
 अव्ययानाम् बहुव्रीहिः वक्तव्यः ।
 उच्चैर्मुखः नीचैर्मुखः ।
 सप्तम्युपमानपूर्वपदस्य उत्तरपदलोपः च ।
 सप्तमीपूर्वस्य उपमानपूर्वस्य च बहुव्रीहिः वक्तव्यः उत्तरपदस्य च लोपः वक्तव्यः ।
 कण्ठेस्थः कालः अस्य कण्ठेकालः उष्ट्रमुखम् इव मुखम् अस्य उष्ट्रमुखः खरमुखः ।
 समुदायविकारषष्ठ्याः च ।
 समुदायषष्ठ्याः विकारषष्ठ्याः च बहुव्रीहिः वक्तव्यः उत्तरपदस्य च लोपः वक्तव्यः ।
 केशानाम् समाहारः चूडा अस्य केशचूडः सुवर्णस्य विकारः अलङ्कारः अस्य सुवर्णालङ्कारः ।
 प्रादिभ्यः धातुजस्य वा ।
 प्रादिभ्यः धातुजस्य बहुव्रीहिः वक्तव्यः उत्तरपदस्य च वा लोपः वक्तव्यः ।
 प्रपतितपर्णः प्रपर्णः प्रपतितपलाशः प्रपलाशः ।
 नञः अस्त्यर्थानाम् ।
 नञः अस्त्यर्थानाम् बहुव्रीहिः वक्तव्यः उत्तरपदस्य च वा लोपः वक्तव्यः ।
 अविद्यमानपुत्रः अपुत्रः अविद्यमानभार्यः अभार्यः ।
 तत् तर्हि बहु वक्तव्यम् ।
 न वा अनभिधानात् असमानाधिकरणे सञ्ज्ञाभावः ।
 न वा वक्तव्यम् ।
 असमानाधिकरणानाम् बहुव्रीहिः कस्मात् न भवति पञ्चभिः भुक्तम् अस्य इति ।
 अनभिधानात् ।
 तत् च अवश्यम् अनभिधानम् आश्रयितव्यम् ।
 क्रियमाणे अपि वै परिगणने यत्र अभिधानम् न अस्ति न भवति तत्र बहुव्रीहिः ।
 तत् यथा पञ्च भुक्तवन्तः अस्य इति ।
 अथ एतस्मिन् सति अनभिधाने यदि वृत्तिपरिगणनम् क्रियते वर्तिपरिगणनम् अपि कर्तव्यम् ।
 तत् कथम् कर्तव्यम् ।
 अर्थनियमे मत्वर्थग्रहणम् ।
 अर्थनियमे मत्वर्थग्रहणम् कर्तव्यम् ।
 मत्वर्थे यः सः बहुव्रीहिः इति वक्तव्यम् ।
 इह मा भूत् कष्टम् श्रितम् अनेन इति ।
 तथा च उत्तरस्य वचनार्थः ।
 एवम् च कृत्वा उत्तरस्य योगस्य वचनार्थः उपपन्नः भवति ।
 के चित् तावत् आहुः यत् वृत्तिसूत्रे इति ।
 सङ्ख्याव्ययासन्नादूराधिकसङ्ख्याः सङ्ख्येये इति ।
 अपरः आह यत् वार्त्तिके इति ।
 कर्मवचनेन अप्रथ्मायाः ।
 कर्मवचनेन अप्रथ्मायाः बहुव्रीहिः वक्तव्यः ।
 ऊढः रथः अनेन ऊढरथः अनड्वान् उपहृतः पशुः रुद्राय उपहृतपशुः रुद्रः उद्धृतः ओदनः स्थाल्याः उद्धृतौदना स्थाली ।
 यदि कर्मवचनेन इति उच्यते कर्तृवचनेन कथम् ।
 प्राप्तम् उदकम् ग्रामम् प्राप्तोदकः ग्रामः आगताः अतिथयः ग्रामम् आगतातिथिः ग्रामः ।
 कर्तृवचनेन अपि ।
 कर्तृवचनेन अपि इति वक्तव्यम् ।
 अप्रथमायाः इति किमर्थम् ।
 वृष्टे देवे गतः ।
 अप्रथमायाः इति उच्यमाने इह कस्मात् न भवति ।
 वृष्टे देवे गतम् पश्य इति ।
 बहिरङ्गा अत्र अप्रथमा ।
 सुबधिकारे अस्तिक्षीरादिवचनम् ।
 सुबधिकारे अस्तिक्षीरादीनाम् उपसङ्ख्यानम् कर्तव्यम् ।
 अस्तिक्षीरा ब्राह्मणी ।
 तत् तर्हि वक्तव्यम् ।
 न वा अव्ययत्वात् ।
 न वा वक्तव्यम् ।
 किम् कारणम् ।
 अव्ययत्वात् ।
 अव्ययः अयम् अस्तिशब्दः ।
 न एषः अस्तेः लट् ।
 कथम् अव्ययत्वम् ।
 उपसर्गविभक्तिस्वरप्रतिरूपकाः च निपातसञ्ज्ञाः भवन्ति इति निपातस्ञ्ज्ञा ।
 निपातः अव्ययम् इति अव्ययसञ्ज्ञा ।
 अथ किंसब्रह्मचारी इति कः अयम् समासः ।
 बहुव्रीहिः इति अह ।
 कः अस्य विग्रहः ।
 के सब्रह्मचारिणः अस्य इति ।
 यदि एवम् कठः इति प्रतिवचनम् न उपपद्यते ।
 न हि अन्यत् पृष्टेन अन्यत् आख्यायते ।
 एवम् तर्हि एवम् विग्रहः करिष्यते केषाम् सब्रह्मचारी किंस्ब्रह्मचारी इति ।
 प्रतिवचनम् च एव न उपपद्यते स्वरे च दोषः भवति ।
 किंसब्रह्मचारी इति एवम् स्वरः प्रसज्येत ।
 किंसब्रह्मचारी इति च इष्यते ।
 एवम् तर्हि एवम् विग्रहः करिष्यते ।
 कः सब्रह्मचारी किंसब्रह्मचारी इति ।
 भवेत् प्रतिवचनम् उपपन्नम् स्वरे तु दोषः भवति ।
 एवम् तर्हि एवम् विग्रहः करिष्यते ।
 कः सब्रह्मचारी तव किंसब्रह्मचारी त्वम् इति ।
 अथ वा पुनः अस्तु एवम् विग्रहः के सब्रह्मचारिणः अस्य इति ।
 ननु च उक्तम् कठः इति प्रतिवचनम् न उपपद्यते ।
 न एषः दोषः ।
 अग्नौकरवाणिन्यायेन भविष्यति ।
 तत् यथा ।
 कः चित् कम् चित् आह ।
 अग्नौ करवाणि इति ।
 कुरु इति कर्तरि अनुज्ञाते कर्म अपि अनुज्ञातम् भवति ।
 अपरः आह अग्नौ करिष्यते इति ।
 क्रियताम् इति कर्मणि अनुज्ञाते कर्ता अपि अनुज्ञातः भवति ।
 यथा एव खलु अपि के सब्रह्मचारिणः अस्य इति कठाः इति उक्ते सम्बन्धात् एतत् गम्यते ।
 नूनम् सः अपि कठ इति ।
 एवम् कठः इति उक्ते सम्बन्धात् एतत् गन्तव्यम् स्यात् ।
 नूनम् ते अपि कठाः इति ।
 न खलु अपि ते शक्याः समासेन प्रतिनिर्देष्टुम् ।
 उपसर्जनम् हे ते भवन्ति ।
 अथ अर्थतृतीयाः इति कः अयम् समासः ।
 बहुव्रीहिः इति आह ।
 कः अस्य विग्रहः ।
 अर्धम् तृतीयम् एषाम् इति ।
 कः समासार्थः ।
 समासार्थः न उपपद्यते ।
 अन्यपदार्थः हि नाम सः भवति ।
 येषाम् पदानाम् समासः ततः अन्यस्य पदस्य अर्थः अन्यपदार्थः ।
 एवम् तर्हि एवम् विग्रहः करिष्यते ।
 अर्धम् तृतीयम् अनयोः इति ।
 एवम् अपि कः षष्ठ्यर्थः ।
 षष्ठ्यर्थः न उपपद्यते ।
 किम् हि तयोः अर्धम् भवति ।
 अस्तु तरि एवम् विग्रहः अर्धम् तृतीयम् एषाम् इति ।
 ननु च उक्तम् समासार्थः न उपपद्यते इति ।
 न एषः दोषः ।
 अवयवेन विग्रहः समुदायः समासार्थः ।
 यदि अवयवेन विग्रहः समुदायः समासार्थः असिद्वितीयः अनुससार पाण्डवम् ।
 सङ्कर्षणद्वितीयस्य बलम् कृष्णस्य वर्धताम् इति. द्वयोः द्विवचनम् प्राप्नोति ।
 अस्तु तर्हि अयम् एव विग्रहः अर्धम् तृतीयम् अनयोः ।
 ननु च उक्तम् ।
 षष्ठ्यर्थः न उपपद्यते इति ।
 न एषः दोषः ।
 इदम् तावत् अयम् प्रष्टव्यः ।
 अथ इह देवदत्तस्य भ्राता इति कः षष्ठ्यर्थः ।
 तत्र एतत् स्यात् ।
 एकस्मात् प्रादुर्भावः इति ।
 एतत् च वार्तम् ।
 तत् यथा ।
 सार्थिकनम् एकप्रतिश्रये उषितानाम् प्रातः उत्थाय प्रतिष्ठमानानाम् न कः चित् परस्परम् सम्बन्धः भवति ।
 एवञ्जातीयकम् भ्रातृत्वम् नाम ।
 अत्र चेत् युक्तः षष्ठ्यर्थः दृश्यते इह अपि युक्तः दृश्यताम् ।
 इह तर्हि अर्धतृतीयाः आनीयन्ताम् इति उक्ते अर्धस्य आनयनम् न प्राप्नोति ।
 अस्तु तर्हि अयम् एव विग्रहः अर्धम् तृतीयम् एषाम् इति ।
 ननु च उक्तम् अनुससार पाण्डवम् ।
 सङ्कर्षणद्वितीयस्य बलम् कृष्णस्य वर्धताम् इति. द्वयोः द्विवचनम् प्राप्नोति इति ।
 न एषः दोषः ।
 अयम् तीयन्तः शब्दः अस्ति एव पूरणम् ।
 अस्ति सहायवाची ।
 तत् यः सहायवाची तस्य इदम् ग्रहणम् ।
 असिद्वितीयः असिसहायः इति गम्यते ।
 एवम् अपि अर्धतृतीयाः इति एकस्मिन् एकवचनम् इति एकवचनम् प्राप्नोति ।
 एकार्थाः हि समुदायाः भवन्ति ।
 तत् यथा शतम् यूथम् वनम् इति ।
 अस्तु तर्हि अयम् एव विग्रहः अर्धम् तृतीयम् अनयोः इति ।
 ननु च उक्तम् अर्धतृतीयाः आनीयन्ताम् इति उक्ते अर्धस्य आनयनम् न प्राप्नोति इति ।
 न एषः दोषः ।
 भवति बहुव्रीहौ तद्गुणसंविज्ञानम् अपि ।
 तत् यथा ।
 शुक्लवाससम् आनय ।
 लोहितोष्णीषाः ऋत्विजः प्रचरन्ति इति ।
 तद्गुणः आनीयते तद्गुणाः च प्रचरन्ति ।
 अथ वा पुनः अस्तु अयम् एव विग्रहः अर्धम् तृतीयम् एषाम् इति ।
 ननु च उक्तम् एकवचनम् प्राप्नोति इति ।
 न एषः दोषः ।
 सङ्ख्या नाम इयम् परप्रधाना ।
 सङ्ख्येयम् अनया विशेष्यम् ।
 यदि च अत्र एकवचनम् स्यात् सङ्ख्येयम् अविशेषितम् स्यात्
 इह तर्हि अर्धतृतीयाः द्रोणाः इति अयम् द्रोणशब्दः समुदाये प्रवृत्तः अवयवे न उपपद्यते ।
 न एषः दोषः ।
 समुदायेषु अपि शब्दाः प्रवृत्ताः अवयवेषु अपि वर्तन्ते. तद् यथा ।
 पूर्वे पञ्चालाः उत्तरे पञ्चालाः तैलम् भुक्तम् घृतं भुक्तम् शुक्लः नीलः कपिलः कृष्णः इति ।
 एवम् अयम् समुदाये द्रोणशब्दः प्रवृत्तः अवयवेषु अपि वर्तति ।
 कामम् तर्हि अनेन एव हेतुना यदा द्वौ द्रोणौ अर्धार्ढकम् च कर्तव्यम् अर्धतृतीयाः द्रोणाः इति ।
 न कर्तव्यम् ।
 समुदायेषु अपि हि शब्दाः प्रवृत्ताः अवयवेषु अपि वर्तन्ते. केषु अवयवेषु ।
 यः अवयवः तम् समुदायम् न व्यभिचरति ।
 कम् च समुदायम् न व्यभिचरति ।
 अर्ध्द्रोणः द्रोणम् ।
 अर्धाढकम् पुनः व्यभिचरति ।
 द्वित्राः त्रिचतुराः इति कः अयम् समासः ।
 बहुव्रीहिः इति आह ।
 कः अस्य विग्रहः ।
 द्वौ वा त्रयः वा इति ।
 भवेत् यदा बहूनाम् आनयनम् तदा बहुवचनम् उपपन्नम् यदा तु खलु द्वौ आनीयेते तदा न सिध्यति ।
 तदा अपि सिध्यति ।
 कथम् ।
 के चित् तावत् आहुः अनिर्ज्ञाते अर्थे बहुवचनम् प्रयोक्तव्यम् इति ।
 तत् यथा कति भवतः पुत्राः ।
 कति भवतः भार्याः इति ।
 अपरः आह द्वौ वा इति उक्ते त्रयः वा इति गम्यते ।
 त्रयः वा इति उक्ते द्वौ वा इति गम्यते ।
 सा एषा पञ्चाधिष्ठाना वाक् ।
 अत्र युक्तम् बहुवचनम् ।
 अथ द्विदशाः त्रिदशाः इति कः अयम् समासः ।
 बहुव्रीहिः इति आह ।
 कः अस्य विग्रहः ।
 द्विः दश द्विशशाः इति ।
 सङ्ख्यासमासे सुजन्तत्वात् सङ्ख्याप्रसिद्धिः ।
 सङ्ख्यासमासे सुजन्तत्वात् सङ्ख्या इति अप्रसिद्धिः ।
 न हि सुजन्ता सङ्ख्या अस्ति ।
 एवम् तर्हि एवम् विग्रहः करिष्यते ।
 द्वौ दशतौ द्विदशाः इति ।
 एवम् अपि अत्कारान्तत्वात् सङ्ख्या इति अप्रसिद्धिः ।
 न हि अत्कारान्ता सङ्ख्या अस्ति ।
 अस्तु तर्हि अयम् एव विग्रहः द्विः दश द्विशशाः इति ।
 ननु च उक्तम् सङ्ख्यासमासे सुजन्तत्वात् सङ्ख्या इति अप्रसिद्धिः इति ।
 न वा असुजन्तत्वात् ।
 न वा एषः दोषः ।
 किम् कारणम् ।
 असुजन्तत्वात् ।
 सुजन्ता इति उच्यते ।
 न च अत्र सुजन्तम् पश्यामः ।
 किम् पुनः कारणम् वाक्ये सुच् दृश्यते समासे तु न दृश्यते ।
 सुजभावः अहिहितार्थत्वात् समासे ।
 समासे सुचः अभावः ।
 किम् कारणम् ।
 अहिहितार्थत्वात् ।
 अभिहितः सुजर्थः समासेन इति कृत्वा समासे सुच् न भविष्यति ।किम् च भोः सुजर्थे इति समासः उच्यते ।
 न खलु सुजर्थे इति उच्यते गम्यते तु सुजर्थः ।
 कथम् ।
 यावता सङ्ख्येयः यः सङ्ख्यया सङ्ख्यायते सः च क्रियाभ्यावृत्त्यर्थः ।
 सः च उक्तः समासेन इति कृत्वा समासे सुच् न भविष्यति ।
 अशिष्यः सङ्ख्योत्तरपदः सङ्ख्येयवाभिध्यायित्वात् ।
 अशिष्यः सङ्ख्योत्तरपदः बहुव्रीहिः ।
 किम् कारणम् ।
 सङ्ख्येयवाभिध्यायित्वात् ।
 सङ्ख्येयम् वार्थः च अभिदीयते ।
 तत्र अन्यपदार्थे इति एव सिद्धम् ।
 भवेत् सिद्धम् अधिकविंशाः अधिकत्रिंशाः इति यत्र एतत् विचार्यते ।
 विशत्यादयः दशदर्थे वा स्युः परिमाणिनि वा इति ।
 इदम् तु न सिध्यति अधिकदशाः इति यत्र नियोगतः सङ्ख्येये एव वर्तते ।
 अथ उपदशाः इति कः अयम् समासः ।
 बहुव्रीहिः इति आह ।
 कः अस्य विग्रहः ।
 दशानाम् समीपे उपदशाः इति ।
 कस्य पुनः सामीप्यम् अर्थः ।
 उपस्य ।
 यदि एवम् न अन्यपदार्थः भवति ।
 तत्र प्रथानिर्दिष्टम् सङ्ख्याग्रहणम् शक्यम् अकर्तुम् ।
 मत्वर्थे वा पूर्वस्य विधानात् ।
 अथ वा मत्वर्थे पूर्वः योगः ।
 अमत्वर्थः अयम् आरम्भः ।
 कबभावार्थम् वा ।
 अथ व कप् मा भूत् इति ।
 दिक्समाससहयोगयोः च अन्तरालप्रधानाभिधानात् ।
 दिक्समाससहयोगयोः च अशिष्यः बहुव्रीहिः ।
 किम् कारणम् ।
 अन्तरालप्रधानाभिधानात् ।
 दिक्समासे सहयोगे च अन्तरालम् प्रधानम् च अभिधीयते ।
 तत्र अन्यपदार्थे इति एव सिद्धम् ।
 यदि एवम् दक्षिणपूर्वा दिक् समानाधिकरणलक्षणः पुंवद्भावः न प्राप्नोति ।
 अद्य पुनः इयम् सा एव दक्षिणा सा एव पूर्वा इति कृत्वा समानाधिकरणलक्षणः पुंवद्भावः सिद्धः भवति ।
 न सिध्यति ।
 भाषितपुंस्कस्य पुंवद्भावः ।
 न च एतौ भाषितपुंस्कौ ।
 ननु च भोः दक्षिणशब्दः पूर्वशब्दः च पुंसि भाष्येते ।
 समानायाम् आकृतौ यत् भाषितपुंस्कम् ।
 आकृत्यन्तरे च एतौ भाषितपुंस्कौ ।
 दक्षिणा पूर्वा इति दिक्शब्दौ ।
 दक्षिणः पूर्वः इति व्यवस्थाशब्दौ ।
 यदि पुनः दिक्शब्दाः अपि व्यवस्थाशब्दाः स्युः ।
 कथम् यानि दिगपदिष्टानि कार्याणि ।
 यदा दिशः व्यवस्थाम् वक्ष्यन्ति ।
 यदि तरि यः यः दिशि वर्तते सः सः दिक्शब्दः रमणीयादिषु अतिप्रसङ्गः भवति ।
 रमणीया दिक् शोभना दिक् इति ।
 अथ मतम् एतत् दिशि दृष्टः दिग्दृष्टः दिग्दिष्टः शब्दः दिक्शब्दः दिशम् यः न व्यभिचरति इति रमणीयादिषु अतिप्रसङ्गः न भवति ।
 पुंवद्भावः तु प्राप्नोति ।
 एवम् तर्हि सर्वनाम्नः वृत्तिमात्रे पुंवद्भावः वक्तव्यः दक्षिणोत्तरपूर्वाणाम् इति एवमर्थम् ।
 एवम् च कृत्वा दिक् दिक्समाससहयोगयोः च अन्तरालप्रधानाभिधानात् इति एव ।
 ननु च उक्तम् दक्षिणपूर्वा दिक् समानाधिकरणलक्षणः पुंवद्भावः न प्राप्नोति इति ।
 न एषः दोषः ।
 सर्वनाम्नः वृत्तिमात्रे पुंवद्भावेन परिहृतम् ।
 मत्वर्थे वा पूर्वस्य विधानात् ।
 अथ वा मत्वर्थे पूर्वः योगः ।
 अमत्वर्थः अयम् आरम्भः ।
 कबभावार्थम् वा ।
 अथ व कप् मा भूत् इति ।
 तृतीयासप्तम्यन्तेषु च क्रियाभिधानात् ।
 तृतीयासप्तम्यन्तेषु च क्रियाभिधानात् अशिष्यः बहुव्रीहिः ।
 किम् कारणम् ।
 क्रियाभिधानात् ।
 क्रिया अभिधीयते ।
 तत्र अन्यपदार्थे इति एव सिद्धम् ।
 न वा एकशेषप्रतिषेधार्थम् ।
 न वा अशिष्यः ।
 किम् कारणम् ।
 एकशेषप्रतिषेधार्थम् इदम् वक्तव्यम् ।
 पूर्वदीर्घार्थम् च ।
 पूर्वदीर्घार्थम् च इदम् वक्तव्यम् ।
 केशाकेशि ।
 स्यात् एतत् प्रयोजनम् यदि नियोगतः अस्य अनेन एव दीर्घत्वम् स्यात् ।
 अथ इदानीम् अन्येषाम् अपि दृश्यते इति दीर्घत्वम् न प्रयोजनम् भवति ।
 मत्वर्थे वा पूर्वस्य विधानात् ।
 अथ व मत्वर्थे पूर्वः योगः ।
 अमत्वर्थः अयम् आरम्भः ।
 कबभावार्थम् वा ।
 अथ व कप् मा भूत् इति ।
 चार्थे इति उच्यते चः च अव्ययम् ।
 तेन समासस्य अव्ययसञ्ज्ञा प्राप्नोति ।
 न एषः दोषः ।
 पाठेन अव्ययसञ्ज्ञा क्रियते ।
 न च समासः तत्र पठ्यते ।
 पाठेन अपि अव्ययसञ्ज्ञायाम् सत्याम् अभिदेहेयवत् लिङ्गवचनानि भवन्ति ।
 यः च इह अर्थः अभिधीयते न तस्य लिङ्गसङ्ख्याभ्याम् योगः अस्ति ।
 न इदम् वाचनिकम् अलिङ्गता असङ्ख्यता व ।
 किम् तर्हि ।
 स्वाभाविकम् एतत् ।
 तत् यथा समानम् ईहमानानाम् अधीयानानाम् च के चित् अर्थैः युज्यन्ते अपरे न ।
 न च इदानीम् कः चित् अर्थवान् इति कृत्वा सर्वैः अर्थवद्भिः शक्यम् भवितुम् कः चित् अनर्थकः इति कृत्वा सर्वैः अनर्थकैः ।
 तत्र किम् अस्माभिः शक्यम् कर्तुम् ।
 यत् प्राक् समासात् चार्थस्य लिङ्गसङ्ख्याभ्याम् योगः न अस्ति समासे च भवति स्वाभाविकम् एतत् ।
 अथ वा आश्रयतः लिङ्गवचनानि भविष्यन्ति ।
 गुणवचनानाम् हि शब्दानाम् आश्रयतः लिङ्गवचनानि भवन्ति ।
 तत् यथा शुक्लम् वस्त्रम् , शुक्ला शाटी शुक्लः कम्बलः , शुक्लौ कम्बलौ शुक्लाः कम्बलाः इति ।
 यत् असौ द्रव्यम् श्रितः भवति गुणः तस्य यत् लिङ्गम् वचनम् च तत् गुणस्य अपि भवति ।
 एवम् इह अपि यत् असौ द्रव्यम् श्रितः भवति समासः तस्य यत् लिङ्गम् वचनम् च तत् समासस्य अपि भविष्यति ।
 अथ इह कस्मात् न भवति ।
 याज्ञिकः च अयम् वैयाकरणः च ।
 कठः च अयम् बह्वृचः च ।
 औक्थिकः च अयम् मीमांसकः च इति ।
 शेषः इति वर्तते ।
 अशेषत्वात् न भविष्यति ।
 यदि शेषः इति वर्तते उपास्नातम् स्थूलसिक्तम् तूष्णीङ्गङ्गम् महाह्रदम् द्रोणम् चेत् अशकः गन्तुम् मा त्वा ताप्ताम् कृताकृते इति एतत् न सिध्यति ।
 न एषः दोषः ।
 अन्यत् हि कृतम् अन्यत् अकृतम् ।
 चार्थे द्वन्द्ववचने असमासे अपि चार्थसम्प्रत्ययात् अनिष्टप्रसङ्गः ।
 चार्थे द्वन्द्ववचने असमासे अपि चार्थसम्प्रत्ययात् अनिष्टम् प्राप्नोति ।
 अहः अहः नयमानः गाम् अश्वम् पुरुषम् पशुम् वैवस्वतः न तृप्यति सुरायाः इव दुर्मदी इन्द्रः त्वष्टा वरुणः वायुः आदित्यः इति ।
 सिद्धम् तु युगपदधिकरणवचने द्वन्द्ववचनात् ।
 सिद्धम् एतत् ।
 कथम् ।
 युगपदधिकरणवचने द्वन्द्वः भवति इति वक्तव्यम् ।
 तत्र पुंवद्भावप्रतिषेधः ।
 तत्र एतस्मिन् लक्षणे पुंवद्भावस्य प्रतिषेधः वक्तव्यः ।
 पट्वीमृद्व्यौ ।
 समानाधिकरणलक्षणः पुंवद्भावः प्राप्नोति ।
 विप्रतिषिद्धेषु च अनुपपत्तिः ।
 विप्रतिषिद्धेषु युगपदधिकरणवचतायाः अनुपपत्तिः ।
 शीतोष्णे सुखदुःखे जननमरणे ।
 किम् कारणम् ।
 सुखप्रतिघातेन हि दुःखम् दुःकप्रतिघातेन च सुखम् ।
 यत् तावत् उच्यते तत्र पुंवद्भावप्रतिषेधः इति ।
 इदम् तावत् अयम् प्रष्टव्यः अथ इह कस्मात् न भवति ।
 दर्शनीयायाः माता दर्शनीयामाता इति ।
 अथ मतम् एतत् प्राक् समासात् यत्र सामानाधिकरण्यम् तत्र पुंवद्भावः भवति इति इह अपि न दोषः भवति ।
 यद् अपि उच्यते विप्रतिषिद्धेषु च अनुपपत्तिः इति ।
 सर्वे एव हि शब्दाः विप्रतिषिद्धाः ।
 इह अपि प्लक्षन्यग्रोधौ इति प्लक्षशब्दः प्रयुज्यमानः प्लक्षार्थम् सम्प्रत्याययति न्यग्रोधार्थम् निवर्तयति ।
 न्यग्रोधशब्दः प्रयुज्यमानः न्यग्रोधार्थम् सम्प्रत्याययति प्लक्षार्थम् निवर्तयति ।
 अत्र चेत् युक्ता युगपत् अधिकरण्वचनता दृश्यते इह अपि युक्ता दृश्यताम् ।
 एवम् अपि शब्दपौर्वापर्यप्रयोगात् अर्थपौर्वापर्याभिधानम् ।
 शब्दपौर्वापर्यप्रयोगात् अर्थपौर्वापर्याभिधानम् प्राप्नोति ।
 अतः किम् ।
 युगपतधिकरणवचनतायाः अनुपपत्तिः ।
 प्लक्षन्यग्रोधौ प्लक्षन्यग्रोधाः इति ।
 यथ एव हि शब्दानाम् पौर्वापर्यम् तद्वत् अर्थानाम् अपि भवितव्यम् ।
 शब्दपौर्वापर्यप्रयोगात् अर्थपौर्वापर्याभिधानम् इति चेत् द्विवचनबहुवचनानुपपत्तिः ।
 शब्दपौर्वापर्यप्रयोगात् अर्थपौर्वापर्याभिधानम् इति चेत् द्विवचनबहुवचनानुपपत्तिः प्लक्षन्यग्रोधौ प्लक्षन्यग्रोधाः इति ।
 प्लक्षशब्दः सार्थकः निवृत्तः न्यग्रोधशब्दः उपस्थितः एकार्थः तस्य एकार्थत्वात् एकवचनम् एव प्राप्नोति ।
 विग्रहे तु युगपद्वचनम् ज्ञापकम् युगपद्वचनस्य ।
 विग्रहे खलु अपि युगपद्वचनता दृश्यते द्यवा ह क्षमा ।
 द्यवा चित् अस्मै पृथिवी नमेते इति ।
 किम् एतत् ।
 युगपदधिकरणवचनतायाः उपोद्बलकम् ।
 विग्रहे किल नाम युगपदधिकरणवचनता स्यात् किम् पुनः समासे ।
 समुदायात् सिद्धम् ।
 समुदायात् सिद्धम् एतत् ।
 किम् एतत् समुदायात् सिद्धम् इति ।
 द्विवचनबहुवचनप्रसिद्धिः इति चोदितम् ।
 तस्य अयम् परिहारः ।
 समुदायात् सिद्धम् इति चेत् न एकार्थत्वात् समुदायस्य ।
 समुदायात् सिद्धम् इति चेत् तत् न ।
 किम् कारणम् ।
 एकार्थत्वात् समुदायस्य ।
 एकार्थाः हि समुदायाः भवन्ति ।
 तत् यथा शतम् यूथम् वनम् इति ।
 न ऐकार्थ्यम् ।
 न अयम् एकार्थः ।
 किम् तर्हि ।
 द्व्यर्थः बह्वर्थः च ।
 प्लक्षः अपि द्व्यर्थः न्यग्रोधः अपि द्व्यर्थः ।
 यदि तर्हि प्लक्षः अपि द्व्यर्थः न्यग्रोधः अपि द्व्यर्थः तयोः अनेकार्थत्वात् बहुवचनप्रसङ्गः ।
 तयोः अनेकार्थत्वात् बहुषु बहुवचनम् इति बहुवचनम् प्राप्नोति ।
 तयोः अनेकार्थत्वात् बहुवचनप्रसङ्गः इति चेत् न बहुत्वाभावात् ।
 तयोः अनेकार्थत्वात् बहुवचनप्रसङ्गः इति चेत् तत् न ।
 किम् कारणम् ।
 बहुत्वाभावात् ।
 न अत्र बहुत्वम् अस्ति ।
 किम् उच्यते बहुत्वाभावात् इति यावता इदानीम् एव उक्तम् प्लक्षः अपि द्व्यर्थः न्यग्रोधः अपि द्व्यर्थः इति ।
 याभ्याम् एव अत्र एकः द्व्यर्थः ताभ्याम् एव अपरः अपि ।
 यदि एवम् अन्यवाचकेन अन्यस्य वचनानुपपत्तिः ।
 अन्यवाचकेन शब्देन अन्यस्य वचनम् न उपपद्यते ।
 अन्यवाचकेन अन्यस्य वचनानुपपत्तिः इति चेत् प्लक्षस्य न्यग्रोधत्वात् न्यग्रोधस्य प्लक्षत्वात् स्वशब्देन अभिधानम् ।
 अन्यवाचकेन अन्यस्य वचनानुपपत्तिः इति चेत् उच्यते तत् न ।
 किम् कारणम् ।
 प्लक्षस्य न्यग्रोधत्वात् न्यग्रोधस्य प्लक्षत्वात् स्वशब्देन अभिधानम् ।
 प्लक्षः अपि न्यग्रोधः न्यग्रोधः अपि प्लक्षः ।
 कथम् पुनः प्लक्षः अपि न्यग्रोधः न्यग्रोधः अपि प्लक्षः स्यात् यावता कारणात् द्रव्ये शब्दनिवेशः ।
 कारणात् द्रव्ये शब्दनिवेशः इति चेत् तुल्यकारणत्वात् सिद्धम् ।
 कारणात् द्रव्ये शब्दनिवेशः इति चेत् एवम् उच्यते तत् न तुल्यकारणत्वात् सिद्धम् ।
 तुल्यम् हि कारणम् ।
 यदि तावत् प्रक्षरति इति प्लक्षः स्यान् न्यग्रोधे अपि एतत् भवति ।
 तथा यदि न्यक् रोहति इति न्यग्रोधः प्लक्षे अपि एतत् भवति ।
 दर्शनम् वै हेतुः न च न्यग्रोधे प्लक्षशब्दः दृश्यते ।
 दर्शनम् हेतुः इति चेत् तुल्यम् ।
 दर्शनम् हेतुः इति चेत् तुल्यम् एतत् भवति ।
 प्लक्षे अपि न्यग्रोधशब्दः दृश्यताम् ।
 तुल्यम् हि कारणम् ।
 न वै लोके एषः सम्प्रत्ययः भवति ।
 न हि प्लक्षः आनीयताम् इति उक्ते न्य्रग्रोधः आनीयते ।
 तद्विषयम् च ।
 तद्विषयम् च एतत् द्रष्टव्यम् प्लक्षस्य न्यग्रोधत्वम् ।
 किंविषयम् ।
 द्वन्द्वविषयम् ।
 युक्तम् पुनः यत् नियतविषयाः नाम शब्दाः स्युः ।
 बाढम् युक्तम् ।
 अन्यत्र अपि तद्विषयदर्शनात् ।
 अन्यत्र अपि हि नियतविषयाः शब्दाः दृश्यन्ते ।
 तत् यथा समाने रक्ते वर्णे गौः लोहितः इति भवति आस्वः शोणः इति ।
 समाने च काले वर्णे गौः कृष्णः इति भवति अश्वः हेमः इति ।
 समाने च शुक्ले वर्णे गौः श्वेतः इति भवति अश्वः कर्कः इति ।
 यदि तर्हि प्लक्षः अपि न्यग्रओधः न्यग्रोधः अपि प्लक्षः एकेन उक्तत्वात् अपरस्य प्रयोगः अनुपपन्नः ।
 एकेन उक्तत्वात् तस्य अर्थस्य अपरस्य प्रयोगः न उपपद्यते ।
 प्लक्षेण न्यग्रोधस्य न्यग्रोधप्रयोगः ।
 एकेन उक्तत्वात् अपरस्य प्रयोगः अनुपपन्नः इति चेत् अनुक्तत्वात् प्लक्षेण न्यग्रोधस्य न्यग्रोधप्रयोगः । एकेन उक्तत्वात् अपरस्य प्रयोगः अनुपपन्नः इति चेत् तत् न ।
 किम् कारणम् ।
 अनुक्तत्वात् प्लक्षेण न्यग्रोधस्य न्यग्रोधप्रयोगः ।
 अनुक्तः प्लक्षेण न्यग्रोधार्थः इति कृत्वा न्यग्रोधशब्दः प्रयुज्यते ।
 कथम् अनुक्तः यावता इदानीम् एव उक्तम् प्लक्षः अपि न्यग्रोधः न्यग्रोधः अपि प्लक्षः इति ।
 सहभूतौ एतौ अन्योन्यस्य अर्थम् आहतुः न पृथग्भूतौ ।
 किम् पुनः कारणम् सहभूतौ एतौ अन्योन्यस्य अर्थम् आहतुः न पृथग्भूतौ ।
 अभिधानम् पुनः स्वाभाविकम् ।
 स्वाभाविकम् अभिधानम् ।
 अथ वा इह कौ चित् प्राथमकल्पिकौ प्लक्षन्यग्रोधौ कौ चित् क्रियया वा गुणेन व प्लक्षः इव अयम् प्लक्षः , न्यग्रोधः इव अयम् न्यग्रोधः इति ।
 तत्र प्लक्षौ इति उक्ते सन्देहः स्यात् किम् इमौ प्लक्षौ आहोस्वित् प्लक्षन्यग्रोधौ इति ।
 तत्र असन्देहार्थम् न्यग्रोधशब्दः प्रयुज्यते ।
 इयम् युगपदधिकरणवचनत नाम दुःखा च दुरुपपादा च ।
 यत् च अपि अस्या निबन्धनम् उक्तम् द्यावा ह क्षामा इति तत् अपि छान्दसम् ।
 तत्र सुपाम् सुपः भवन्ति इति एव सिद्धम् ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् चार्थे द्वन्द्ववचने असमासे अपि चार्थसम्प्रत्ययात् अनिष्टप्रसङ्गः इति ।
 न एषः दोषः ।
 इह चे द्वन्द्वे इति इयता सिद्धम् ।
 कथम् पुनः चे नाम वृत्तिः स्यात् ।
 शब्दः हि एषः ।
 शब्दे असम्भवात् अर्थे कार्यम् विज्ञास्यते ।
 सः अयम् एवम् सिद्धे सति यत् अर्थग्रहणम् करोति तस्य एतत् प्रयोजनम् एवम् यथा विज्ञायेत चेन कृतः अर्तः चार्थः इति ।
 कः पुनः चेन कृतः अर्थः ।
 समुच्चयः अन्वाचयः इतरेतरयोगः समाहारः इति ।
 समुच्चयः ।
 प्लक्षः च इति उक्ते गम्यते एतत् न्यग्रोधः च इति ।
 अन्वाचयः ।
 प्लक्षः च इति उक्ते गम्यते एतत् सापएक्षः अयम् प्रयुज्यते इति ।
 इतरेतरयोगः ।
 प्लक्षः च न्यग्रोधः च इति उक्ते गम्यते एतत् प्लक्षः अपि न्यग्रोधसहायः न्यग्रोधः अपि प्लक्षसहायः इति ।
 समाहारे अपि क्रियते प्लक्षन्यग्रोधम् इति ।
 तत्र अयम् अपि अर्थः द्वन्द्वैकवद्भावः न पठितव्यः भवति ।
 समाहारस्य एकत्वात् एव सिद्धम् ।
 एकादश द्वादश इति कः अयम् समासः ।
 एकादीनाम् दशादिभिः द्वन्द्वः ।
 एकादीनाम् दशादिभिः द्वन्द्वः समासः ।
 एकादीनाम् दशादिभिः द्वन्द्वः इति चेत् विंशत्यादिषु वचनप्रसङ्गः ।
 एकादीनाम् दशादिभिः द्वन्द्वः इति चेत् विंशत्यादिषु वचनम् प्राप्नोति ।
 एकविंशतिः द्वाविंशतिः ।
 सिद्धम् तु अधिकान्ता सङ्ख्य सङ्ख्यया समानाधिकरणाधिकारे अधिकलोपः च । सिद्धम् एतत् ।
 कथम् ।
 समानाधिकरणाधिकारे वक्तव्यम् अधिकान्ता सङ्ख्य सङ्ख्यया सह समस्यते अधिकशब्दस्य च लोपः भवति इति ।
 एकाधिका विंशतिः एकविंशतिः द्व्यधिका विंशतिः द्वाविंशतिः ।
 यदि समानाधिकरणः स्वरः न सिध्यति ।
 यत् हि तत् सङ्ख्या पूर्वपदम् प्रकृतिस्वरम् भवति इति द्वन्द्वे इति तत् ।
 किम् पुनः कारणम् द्वन्द्वे इति एवम् तत् ।
 इह मा भूत् शतसहस्रम् इति ।
 अस्तु तर्हि द्वन्द्वः ।
 ननु च उक्तम् एकादीनाम् दशादिभिः द्वन्द्वः इति चेत् विंशत्यादिषु वचनप्रसङ्गः इति. न एषः दोषः ।
 सर्वः द्वन्द्वः विभाषा एकवत् भवति ।
 यदा तर्हि एकवचनम् तदा नपुंसकलिङ्गम् प्राप्नोति ।
 लिङ्गम् अशिष्यम् लोकाश्रयत्वात् लिङ्गस्य ।
 किमर्थम् इदम् उच्यते ।
 उपसर्जनस्य पूर्ववचनम् परप्रयोगनिवृत्त्यर्थम् ।
 उपसर्जनस्य पूर्ववचनम् क्रियते परप्रयोगः मा भूत् इति ।
 न वा अनिष्टदर्शनात् ।
 न वा एतत् प्रयोजनम् अस्ति ।
 किम् कारणम् ।
 अनिष्टदर्शनात् ।
 न हि किम् चित् अनिष्टम् दृश्यते ।
 न हि कः चित् राजपुरुषः इति प्रयोक्तव्ये पुरुषराजः इति प्रयुङ्क्ते ।
 यदि च अनिष्टम् द्र्श्येते ततः यत्नार्थम् स्यात् ।
 अथ यत्र द्वे षष्ठ्यन्ते भवतः कस्मात् तत्र प्रधानस्य पूर्वनिपातः न भवति ।
 राज्ञः पुरुषस्य राजपुरुषस्य इति ।
 षष्ठ्यन्तयोः समासे अर्थाभेदात् प्रधानस्य अपूर्वनिपातः ।
 षष्ठ्यन्तयोः समासे अर्थाभेदात् प्रधानस्य पूर्वनिपातः न भविष्यति ।
 एवम् न च इदम् अकृतम् भवति उपसर्जनम् पूर्वम् इति अर्थः च अभिन्नः इति कृत्वा प्रधानस्य पूर्वनिपातः न भविष्यति ।
 किम् अयम् तन्त्रम् तरनिर्देशः आहोस्वित् अतन्त्रम् ।
 किम् च अतः ।
 यदि तन्त्रम् द्वयोः नियमः बहुषु अनियमः ।
 तत्र कः दोषः ।
 शङ्खदुन्दुभिवीङानाम् इति न सिध्यति ।
 दुन्दुभिशब्दस्य अपि पूर्व्निपातः प्राप्नोति ।
 अथ अतन्त्रम् मृदङ्गशङ्खतूणवाः पृथक् नदन्ति संसदि. प्रासादे धनपतिरामकेशवानाम् इति एतत् न सिध्यति ।
 यथा इच्छसि तथा अस्तु ।
 अस्तु तावत् तन्त्रम् ।
 ननु च उक्तम् द्वयोः नियमः बहुषु अनियमः इति ।
 तत्र शङ्खदुन्दुभिवीङानाम् इति न सिध्यति ।
 दुन्दुभिशब्दस्य अपि पूर्व्निपातः प्राप्नोति इति ।
 न एषः दोषः ।
 यत् एतत् अल्पाच्तरम् इति तत् अल्पाच् इति वक्ष्यामि ।
 अथ वा पुनः अस्तु अतन्त्रम् ।
 ननु च उक्तम् मृदङ्गशङ्खतूणवाः पृथक् नदन्ति संसदि. प्रासादे धनपतिरामकेशवानाम् इति एतत् न सिध्यति इति ।
 अतन्त्रे तरनिर्देशे शङ्खतूणवयोः मृदङ्गेन समासः ।
 अतन्त्रे तरनिर्देशे शङ्खतूणवयोः मृदङ्गेन समासः करिष्यते ।
 शङ्खः च तूणवः च शण्खतूणवौ ।
 मृदङ्गः च शण्खतूणवौ च मृदङ्गशङ्खतूणवाः ।
 रामः च केशवः च रामकेशवौ धनपतिः च रामकेशवौ च धनपतिरामकेशवाः तेषाम् धनपतिरामकेशवानाम् इति ।
 अथ यत्र बहूनाम् पूर्वनिपातप्रसङ्गः किम् तत्र एकस्य नियमः भवति अहोस्वित् अविशेषेण ।
 अनेकप्राप्तौ एकस्य नियमः अनियमः शेषेषु ।
 अनेकप्राप्तौ एकस्य नियमः अनियमः शेषेषु ।
 पटुमृदुशुक्लाः पटुशुक्लमृदवः इति ।
 ऋतुनक्षत्राणाम् आनुपूर्व्येण समानाक्षराणाम् ।
 ऋतुनक्षत्राणाम् आनुपूर्व्येण समानाक्षराणाम् पूर्वनिपातः वक्तव्यः ।
 शिशिरवसन्तौ उदगयनस्थौ कृत्तिकारोहिण्यः ।
 अभ्यर्हितम् ।
 अभ्यर्हितम् पूर्वम् निपतति इति वक्तव्यम् ।
 मातापितरौ श्रद्धामेधे ।
 लघ्वक्षरम् ।
 लघ्वक्षरम् पूर्वम् निपतति इति वक्तव्यम् ।
 कुशकाशम् शरशीर्यम् ।
 अपरः आह सर्वत्र एव अभ्यर्हितम् पूर्वम् निपतति इति वक्तव्यम् ।
 लघ्वक्षरात् अपि इति ।
 श्रद्धातपसी दीक्षातपसी ।
 वर्णानाम् आनुपूर्व्येण ।
 वर्णानाम् आनुपूर्व्येण पूर्वनिपातः भवति इति वक्तव्यम् ।
 ब्राह्मणक्षत्रियविट्शूद्राः ।
 भ्रातुः च ज्यायसः ।
 भ्रातुः च ज्यायसः पूर्वनिपातः भवति इति वक्तव्यम् ।
 युधिष्ठिरार्जुनौ ।
 सङ्ख्यायाः अल्पीयसः ।
 सङ्ख्यायाः अल्पीयसः पूर्वनिपातः वक्तव्यः ।
 एकादश द्वादश ।
 धर्मादिषु उभयम् ।
 धर्मादिषु उभयम् पूर्वम् निपतति इति वक्तव्यम् ।
 धर्मार्थौ अर्थधर्मौ कामार्थौ अर्थकामौ गुणवृद्धी वृद्धिगुणौ आद्यन्तौ अन्तादी
 बहुव्रीहौ सर्वनामसङ्ख्ययोः उपसङ्ख्यानम् ।
 बहुव्रीहौ सर्वनामसङ्ख्ययोः उपसङ्ख्यानम् कर्तव्यम् ।
 विश्वदेवः विश्वयसाः द्विपुत्रः द्विभार्यः ।
 अथ यत्र सङ्ख्यासर्वनाम्नोः एव बहुर्वीहिः कस्य तत्र पूर्वनिपातेन भवितव्यम् ।
 परत्वात् सङ्ख्यायाः द्व्यन्याय त्र्यन्याय ।
 वा प्रियस्य ।
 वा प्रियस्य पूर्वनिपातः वक्तव्यः ।
 प्रियगुडः गुडप्रियः ।
 सप्तम्याः पूर्वनिपाते गड्वादिभ्यः परवचनम् । सप्तम्याः पूर्वनिपाते गड्वादिभ्यः परा सप्तमीभवति इति वक्तव्यम् ।
 गडुकण्ठः गडुशिराः ।
 निष्ठायाः पूर्वनिपाते जातिकालसुखादिभ्यः परवचनम् ।
 निष्ठायाः पूर्वनिपाते जातिकालसुखादिभ्यः परा निष्ठा भवति इति वक्तव्यम् ।
 शार्ङ्गजग्धी पलाण्डुभक्षिती मासजाता संवत्सरजाता सुखजाता दुःखजाता ।
 न वा उत्तरपदस्य अन्तोदात्तवचनम् ज्ञापकम् परभावस्य ।
 न वा वक्तव्यम् ।
 किम् कारणम् ।
 उत्तरपदस्य अन्तोदात्तवचनम् ज्ञापकम् परभावस्य ।
 यत् अयम् जातिकालसुखादिभ्यः परस्याः निष्ठायाः उत्तरपदस्य अन्तोदात्तत्वम् शास्ति तत् ज्ञापयति आचार्यः परा अत्र निष्ठा भवति इति ।
 प्रतिषेधे तु पूर्वनिपातप्रसङ्गः तस्मात् राजदन्तादिषु पाठः ।
 प्रतिषेधे तु पूर्वनिपातः प्राप्नोति ।
 अकृतमितप्रतिपन्नाः इति ।
 तस्मात् राजदन्तादिषु पाठः कर्तव्यः ।
 न कर्तव्यः ।
 अत्र अपि प्रतिषेधवचनम् ज्ञापकम् परा निष्ठा भवति इति ।
 प्रहरणार्थेभ्यः च ।
 प्रहरणार्थेभ्यः च परे निष्ठासप्तम्यौ भवतः इति वक्तव्यम् ।
 अस्युद्यतः मुसलोद्यतः असिपाणिः दण्डपाणिः ।
 द्वन्द्वे घि अजाद्यन्तम् विप्रतिषेधेन ।
 द्वन्द्वे घि इति अस्मात् अजाद्यन्तम् इति एतत् भवति विप्रतिषेधेन ।
 द्वन्द्वे घि इति अस्य अवकाशः पटुगुप्तौ ।
 अजाद्यदन्तम् इति अस्य अवकाशः उष्ट्रखरौ ।
 इह उभयम् प्राप्नोति इन्द्राग्नी ।
 अजाद्यदन्तम् इति एतत् भवति विप्रतिषेधेन ।
 उभाभ्याम् अल्पाच्तरम् ।
 उभाभ्याम् अल्पाच्तरम् इति एतत् भवति ।
 द्वन्द्वे घि इति अस्य अवकाशः पटुगुप्तौ ।
 अल्पाच्तरम् इति अस्य अवकाशः वाग्दृषदौ ।
 इह उभयम् प्राप्नोति वागग्नी ।
 अल्पाच्तरम् इति एतत् भवति विप्रतिषेधेन ।
 अजाद्यदन्तम् इति अस्य अवकाशः उष्ट्रखरौ ।
 अल्पाच्तरम् इति अस्य अवकाशः सः एव ।
 इह उभयम् प्राप्नोति वागिन्द्रौ ।
 अल्पाच्तरम् इति एतत् भवति विप्रतिषेधेन ।
 कडारादयः इति वक्तव्यम् इह अपि यथा स्यात् ।
 गडुलशाण्डिल्यः शाण्डिल्यगडुलः खण्डवात्स्यः वत्स्यकण्डः ।
 तत् तर्हि वक्तव्यम् ।
 न वक्तव्यम् ।
 बहुवचननिर्देशात् कडारादयः इति विज्ञास्यते ।
