
 देविकादिषु तदादिग्रहणम् ।
 देविकादिषु तदादिग्रहणम् कर्तव्यम् ।
 देविकाद्यादीनाम् इति वक्तव्यम् ।
 इह अपि यथा स्यात् ।
 दाविकाकुलाः शालयः , शांशपास्थलाः देवाः ।
 किम् पुनः कारणम् न सिध्यति ।
 अन्यत्र तद्ग्रहणात् तदन्तग्रहणात् वा ।
 अन्यत्र हि तस्य वा ग्रहणम् भवति तदन्तस्य वा न च इदम् तत् न अपि तदन्तम् ।
 आद्यज्विशेषणत्वात् सिद्धम् ।
 आद्यज्विशेषणम् देविकादयः ।
 न एवम् विज्ञायते देविकादीनाम् अङ्गानाम् अचाम् आदेः आकारः भवति इति ।
 कथम् तर्हि ।
 ञ्णिति अङ्गस्य अचाम् आदेः आकारः भवति सः चेत् देविकादीनाम् आद्ज्यच् भवति इति ।
 आन्तरतम्यनिवर्तकत्वात् वा ।
 अथ वा न अनेन अनन्तरतमा वृद्धिः निर्वर्त्यते ।
 किम् तर्हि अन्तरतमा अनेन निवर्त्यते ।
 सिद्धा अत्र वृद्धिः तद्धितेषु अचाम् आदेः इति एव तत्र अनेन अन्तरतमा वृद्धिः निवर्त्यते ।
 परिहारान्तरम् एव इदम् मत्वा पठितम् कथम् च इदम् परिहारान्तरम् स्यात् ।
 यदि न आद्यज्विशेषणम् देविकादयः ।
 अवश्यम् च एतत् एवम् विज्ञेयम् अद्यज्विशेषणम् देविकादयः इति ।
 यदि न आद्यज्विशेषणम् देविकादयः स्युः इह अपि प्राप्नोति 
 सुदेविकायाम् भवः सौदेविकः इति ।
 अथ अत्र अपि आद्यज्विशेषणत्वात् इति एव सिद्धम् परिहारान्तरम् न भवति ।
 न ब्रूमः यत्र क्रियमाणे दोषः तत्र कर्तव्यम् इति ।
 किम् तर्हि ।
 यत्र क्रियमाणे न दोषः तत्र कर्तव्यम् ।
 क्व च क्रियमाणे न दोषः ।
 सञ्ज्ञाविधौ ।
 वृद्धिः आत् ऐच् देविकादीनाम् आकारः इति ।
 इध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् देविकादिषु तदादिग्रहणम् अन्यत्र तद्ग्रहणात् तदन्तग्रहणात् वा इति ।
 परिहृतम् एतत् आद्यज्विशेषणत्वात् सिद्धम् इति ।
 न्यग्रोधे च केवलग्रहणात् ।
 न्यग्रोधे च केवलग्रहणात् मन्यामहे आद्यज्विशेषणम् देविकादयः इति ।
 तस्य हि केवलग्रहणस्य एतत् प्रयोजनम् इह मा भूत् न्याग्रोधमूलाः शालयः इति ।
 यदि च आद्यज्विशेषणम् देविकादयः ततः केवलग्रहणम् अर्थवत् भवति ।
 तत् एतत् कथम् कृत्वा ज्ञापकम् भवति ।
 यदि न्यग्रोधशब्दः अव्युत्पन्नम् प्रातिपदिकम् भवति ।
 अथ हि न्यग्रोहति इति न्यग्रोधः ततः नियमार्थम् पदान्तः इति कृत्वा न ज्ञापकम् भवति ।
 वहीनरस्य इद्वचनम् ।
 वहीनरस्य इत्त्वम् वक्तव्यम् ।
 वहीनरस्य अपत्यम् वैहीनरिः ।
 कुणरवाडवः तु आह ।
 न एषः वहीनरः ।
 कः तर्हि ।
 विहीनरः एषः ।
 विहीनः नरः कामभोगाभ्याम् विहीनरः ।
 विहीनरस्य अपत्यम् वैहीनरिः
 य्वाभ्याम् परस्य अवृद्धित्वम् ।
 य्वाभ्याम् परस्य अवृद्धित्वम् सिद्धम् ।
 कुतः ।
 अपवादौ वृद्धेः हि तौ ।
 अपवादौ हि वृद्धेः तौ ऐचौ उच्येते ।
 नित्यौ ऐचौ तयोः वृद्धिः ।
 अथ वा नित्यौ ऐचौ ।
 कृतायाम् अपि वृद्धौ प्राप्नुतः अकृतायाम् अपि ।
 नित्यत्वात् ऐचोः कृतयोः यदि अपि वृद्धिः तयोः एव ।
 किमर्थम् न इति शिष्यते ।
 अथ किमर्थम् प्रतिषेधः उच्यते ।
 एचोः विषयार्थम् प्रतिषेधसन्नियुक्तवचनम् ।
 एचोः विषयार्थम् प्रतिषेधसन्नियोगेन ऐचौ उच्येते ।
 यत्र य्वाभ्याम् परावृद्धिः तत्र अध्यश्वेः यथा न तौ ।
 यत्र य्वाभ्याम् परस्य अवृद्धित्वम् उच्यते तत्र ऐचौ यथा स्याताम् ।
 इह मा भूताम् ।
 आध्यश्विः , दाध्यश्विः , माध्वश्विः इति ।
 न एतत् अस्ति प्रयोजनम् ।
 अचाम् आदेः य्वाभ्याम् हि तौ ।
 अचाम् आदिना अत्र य्वौ विशेषयिष्यामः ।
 अचाम् आदेः यौ य्वौ इति ।
 कथम् द्व्याशीतिके न तौ ।
 द्व्याशीतिकः इति अत्र कस्मात् न तौ भवतः ।
 यत्र वृद्धिः अचाम् आदेः तत्र ऐचौ अत्र घोः हि सा ।
 तत्र अचाम् आदेः इति एवम् वृद्धिः तत्र ऐचौ उच्येते ।
 अत्र घोः इति एवम् वृद्धिः ।
 किम् इदम् घोः इति ।
 उत्तरपदस्य इति ।
 उत्तरपदाधिकारे अपि अवश्यम् ऐजागमः अनुवर्त्यः पूर्वत्र्यलिन्दे भवः पूर्वत्रयलिन्दः इति एवमर्थम् ।
 न एषः दोषः ।
 उत्तरपदेन अत्र अचाम् आदि विशेषयिष्यामः अचाम् आदिना य्वौ ।
 उत्तरपदस्य अचाम् आदेः यौ य्वौ इति ।
 अथ कस्मात् पदान्ताभ्याम् ।
 अथ किमर्थम् पदान्ताभ्याम् इति उच्यते ।
 यथा इणः न भवेत् यणः ।
 इणः यणादेशे मा भूत्. यतः छात्रा , याता इति ।
 इह वैयाकरणः , सौवश्वः इति शाकलम् प्राप्नोति य्वोः च स्थानिवद्भावात् आयावौ प्राप्नुतः ।
 शकलायावादेशेषु च उक्तम् ।
 किम् उक्तम् ।
 शाकले तावत् उक्तम् सिन्नित्यसमासयोः शाकलप्रतिषेधः इति ।
 आयावोः किम् उक्तम् ।
 अचः पूर्वविज्ञानात् ऐचोः सिद्धम् इति ।
 य्वाभ्याम् परस्य अवृद्धित्वम् अपवादौ वृद्धेः हि तौ , नित्यौ ऐचौ तयोः वृद्धिः किमर्थम् न इति शिष्यते ।
 यत्र य्वाभ्याम् परावृद्धिः तत्र अध्यश्वेः यथा न तौ , अचाम् आदेः य्वाभ्याम् हि तौ कथम् द्व्याशीतिके न तौ ।
 यत्र वृद्धिः अचाम् आदेः तत्र ऐचौ अत्र घोः हि सा , अथ कस्मात् पदान्ताभ्याम् यथा इणः न भवेत् यणः
 अथ परस्य अवृद्धिः इति अनुवर्तते उताहो न ।
 किम् च अतः ।
 यदि अनुवर्तते शौवम् मांसम् टिलोपे कृते ऐजागमः न प्राप्नोति ।
 अथ निवृत्तम् स्वाध्यायशब्दः द्वारादिषु पठ्यते तत्र यावन्तः यणः सर्वेभ्यः पूर्वः ऐजागमः प्राप्नोति ।
 यथ इच्छसि तथा अस्तु ।
 अस्तु तावत् अनुवर्तते ।
 कथ शौवम् मांसम् ।
 आनुपूर्व्या सिद्धम् एतत् ।
 न अत्र अकृते ऐजागमे टिलोपः प्राप्नोति ।
 किम् कारणम् ।
 प्रकृत्या एकाच् इति प्रकृतिभावेन भवितव्यम् ।
 तत् एतत् आनुपूर्व्या सिद्धम् भवति ।
 अथ वा पुनः अस्तु निवृत्तम् ।
 ननु च उक्तम् स्वाध्यायशब्दः द्वारादिषु पठ्यते तत्र यावन्तः यणः सर्वेभ्यः पूर्वः ऐजागमः प्राप्नोति इति ।
 कः पुनः अर्हति स्वाध्यायशब्दम् द्वारादिषु पठितुम् ।
 एवम् किल् पठ्येत स्वम् अध्ययनम् स्वाध्यायः इति ।
 तत् च न ।
 सुष्ठु वा अध्ययनम् स्वाध्यायः शोभनम् वा अध्ययनम् स्वाध्यायः ।
 अथ अपि स्वम् अध्ययनम् स्वाध्यायः एवम् अपि न दोषः ।
 अचाम् आदेः इति वर्तते ।
 अयम् श्वन्शब्दः द्वारादिषु पठ्यते तत्र कः प्रसङ्गः यत् तदादेः स्यात् ।
 न एव प्राप्नोति न अर्थः प्रतिषेधेन ।
 तदादिविधिना प्राप्नोति ।
 न एव तदादिविधिः अस्ति ।
 अतः उत्तरम् पठति ।
 प्रतिषेधे श्वादिग्रहणम् ज्ञापकम् अन्यत्र श्वन्ग्रहणे तदादिग्रहणस्य शौवहानाद्यर्थम् ।
 प्रतिषेधे श्वादिग्रहणम् क्रियते ज्ञापकार्थम् ।
 किम् ज्ञाप्यम् ।
 एतत् ज्ञापयति आचार्यः अन्यत्र श्वन्ग्रहणे तदादिविधिः भवति इति ।
 किम् एतस्य ज्ञापने प्रयोजनम् ।
 शौवहानाद्यर्थम् ।
 शौवहानम् नाम नगरम् ।
 शौवादंष्ट्रः मणिः इति ।
 इकारादिग्रहणम् च श्वागणिकाद्यर्थम् ।
 इकारादिग्रहणम् च कर्तव्यम् ।
 किम् प्रयोजनम् ।
 श्वागणिकाद्यर्थम् ।
 श्वगणेन चरति श्वागणिकः ।
 तदन्तस्य च अन्यत्र प्रतिषेधः ।
 तदन्तस्य च अन्यत्र प्रतिषेधः वक्तव्यः ।
 श्वाभस्त्रेः स्वम् श्वाभस्त्रम्
 किमर्थम् इदम् उच्यते ।
 अवयवात् ऋतोः इति वक्ष्यति तदुत्तरपदस्य यथा स्यात् अचाम् आदेः मा भूत् ।
 न एतत् अस्ति प्रयोजनम् ।
 अवयवात् इति पञ्चमी तत्र अन्तरेण अपि उत्तरपदग्रहणम् उत्तरपदस्य एव भविष्यति ।
 उत्तरार्थम् तर्हि सुसर्वार्धात् जनपदस्य इति ।
 सुसर्वार्धात् इति पञ्चमी ।
 दिशः अमद्राणाम् ।
 दिशः इति पञ्चमी ।
 प्राचाम् ग्रामनगराणाम् ।
 दिशः इति एव ।
 सङ्ख्यायाः संवत्सरसङ्ख्यस्य च ।
 सङ्ख्यायाः इति पञ्चमी ।
 वर्षस्य अभविष्यति ।
 सङ्ख्यायाः इति एव ।
 परिमाणान्तस्य असञ्ज्ञाशाणयोः इति ।
 सङ्ख्यायाः इति एव ।
 इदम् तर्हि प्रयोजनम् जे प्रोष्ठपदानाम् उत्तरपदस्य यथा स्यात् पूर्वपदस्य मा भूत् ।
 प्रोष्ठपदासु जातः प्रोष्ठपादः ब्राह्मणः ।
 तद्धितेषु अचाम् आदिवृद्धेः उत्तरपदवृद्धिः विप्रतिषेधेन द्व्याशीतिकाद्यर्थम् ।
 तद्धितेषु अचाम् आदिवृद्धेः उत्तरपदवृद्धिः भवति विप्रतिषेधेन ।
 किम् प्रयोजनम् ।
 द्व्याशीतिकाद्यर्थम् ।
 अचाम् आदिवृद्धेः अवकाशः ।
 ऐतिकायनः , औपगवः ।
 उत्तरपदवृद्धेः अनवकाशः ।
 द्विषाष्टिकः , त्रिषाष्टिकः ।
 इह उभयम् प्राप्नोति ।
 द्व्याशीतिकः , त्र्याशीतिकः ।
 उत्तरपदवृद्धिः भवति विप्रतिषेधेन ।
 कः पुनः अत्र विशेषः अचाम् आदिवृद्धौ वा सत्याम् उत्तरपदवृद्धौ वा ।
 अयम् अस्ति विशेषः ।
 यदि अत्र अचाम् आदिवृद्धिः स्यात् ऐजागमः प्रसज्येत
 नगरग्रहणम् किमर्थम् न प्राचाम् ग्रामाणाम् इति एव सिद्धम् ।
 न सिध्यति ।
 अन्यः ग्रामः अन्यत् नगरम् ।
 कथम् ज्ञायते ।
 एवम् हि कः चित् कम् चित् पृच्छति ।
 कुतः भवान् आगच्छति ग्रामात् ।
 सः हि आह ।
 न ग्रामात् नगरात् इति ।
 ननु च भो यः एव ग्रामः तत् नगरम् ।
 कथम् ज्ञायते ।
 लोकतः ।
 ये हि ग्रामे विधयः न इष्यन्ते साधीयः ते नगरे न क्रियन्ते ।
 तत् यथा ।
 अभक्ष्यः ग्राम्यकुक्कुटः अभक्ष्यः ग्राम्यशूकरः इति उक्ते सुतराम् नागरः अपि न भक्ष्यते ।
 तथा ग्रामे न अध्येयम् इति साधीयः नगरे न अधीयते ।
 तस्मात् यः एव ग्रामः तत् नगरम् ।
 कथम् यत् उक्तम् एवम् हि कः चित् कम् चित् पृच्छति कुतः भवान् आगच्छति ग्रामात् सः आह न ग्रामात् नगरात् इति ।
 संस्त्यायविशेषम् असौ आचष्टे ।
 संस्त्यायविशेषाः हि एते ग्रामः घोषः नगरम् संवाहः इति ।
 एवम् तर्हि सिद्धे सति यत् ग्रामग्रहणे नगरग्रहणम् करोति तत् ज्ञापयति आचार्यः अन्यत्र ग्रामग्रहणे नगरग्रहणम् न भवति इति ।
 किम् एतस्य ज्ञापने प्रयोजनम् ।
 विशिष्टलिङ्गः नदीदेशः अग्रामाः इति अत्र नगरप्रतिषेधः चोदितः सः न वक्तव्यः भवति ।
 यदि एतत् ज्ञाप्यते उदीच्यग्रामात् च बह्वचः अन्तोदात्तात् इति अत्र नगरग्रहणम् कर्तव्यम् ।
 बाहीकग्रामेभ्यः च नगरग्रहणम् कर्तव्यम् ।
 दिक्शब्दाः ग्रामजनपदाख्यानचानराटेषु नगरग्रहणम् कर्तव्यम् ।
 इदम् चतुर्थम् ज्ञापकार्थम् ।
 तत्र अतिनिर्बन्धः न लाभः ।
 तस्मात् यस्मिन् एव ग्रामग्रहणे नगरग्रहणम् न इष्यते तस्य प्रतिषेधः वक्तव्यः
 संवत्सरग्रहणम् अनर्थकम् परिमाणान्तस्य इति कृतत्वात् ।
 संवत्सरग्रहणम् अनर्थकम् ।
 किम् कारणम् ।
 परिमाणान्तस्य इति कृतत्वात् ।
 परिमाणान्तस्य असञ्ज्ञाशाणयोः इति एव सिद्धम् ।
 ज्ञापकम् तु कालपरिमाणानाम् वृद्धिप्रतिषेधस्य ।
 एवम् तर्हि ज्ञापयति आचार्यः कालपरिमाणानाम् वृद्धिः न भवति इति ।
 किम् एतस्य ज्ञापने प्रयोजनम् ।
 द्वैरात्रिकः , त्रैरात्रिकः , अत्र वृद्धिः न भवति ।
 न एतत् अस्ति प्रयोजनम् ।
 न अस्ति अत्र विशेषः सत्याम् वा उत्तरपदवृद्धौ असत्याम् वा ।
 इदम् तर्हि ।
 द्वसमिकः , त्रैसमिकः ।
 इदम् च अपि प्रयोजनम् द्वैरात्रिकः , त्रैरात्रिकः ।
 ननु च उक्तम् न अस्ति अत्र विशेषः सत्याम् वा उत्तरपदवृद्धौ असत्याम् वा इति ।
 अयम् अस्ति विशेषः ।
 यदि अत्र उत्तरपदवृद्धिः स्यात् अचाम् आदेः वृद्धिः न स्यात् ।
 अपरः आह 
 ज्ञापकम् तु कालपरिमाणानाम् परिमाणाग्रहणस्य ।
 एवम् तर्हि ज्ञापयति आचार्यः कालपरिमाणानाम् परिमाणग्रहणेन ग्रहणम् न भवति इति ।
 किम् एतस्य ज्ञापने प्रयोजनम् ।
 अपरिमाणबिस्ताचितकम्बल्येभ्यः न तद्धितलुकि द्विवर्षा , त्रिवर्षा ।
 परिमाणपर्युदासेन पर्युदासः न भवति
 परस्य वृद्धिः न इति अनुवर्तते उताहो न ।
 किम् च अतः ।
 यदि अनुवर्तते प्रवाहणेयी भार्या अस्य इति प्रवाहणेयीभार्यः वृद्धिनिमित्तस्य इति पुंवद्भावप्रतिषेधः न प्राप्नोति ।
 अथ निवृत्तम् न दोषः भवति ।
 यथा न दोषः तथा अस्तु ।
 अथ वा पुनः अस्तु अनुवर्तते ।
 ननु च उक्तम् प्रवाहणेयी भार्या अस्य प्रवाहणेयीभार्यः वृद्धिनिमित्तस्य इति पुंवद्भावप्रतिषेधः न प्राप्नोति इति ।
 न एषः दोषः ।
 मा भूत् एवम् ।
 जातेः इति एवम् भविष्यति
 अयम् योगः शक्यः अवक्तुम् ।
 कथम् अयाथातथ्यम् , आयथातथ्यम् , अयाथापुर्यम् , आयथापुर्यम् ।
 यदा तावत् पूर्वपदस्य वृद्धिः तदा एवम् विग्रहः करिष्यते ।
 न यथातथा , अयथातथा ।
 अयथातथाभावः आयथातथ्यम् ।
 यदा उत्तरपदस्य वृद्धिः तदा एवम् विग्रहः करिष्यते ।
 यथातथाभावः याथातथ्यम् ।
 न याथातथ्यम् अयाथातथ्यम्
 हन्तेः तकारे तद्धिते प्रतिषेधः ।
 हन्तेः तकारे तद्धिते प्रतिषेधः वक्तव्यः ।
 वार्त्रघ्नम् , भ्रौणघ्नम् ।
 उक्तम् वा ।
 किम् उक्तम् ।
 धातोः स्वरूपग्रहणे तत्प्रत्यये कार्यविज्ञानात् सिद्धम् इति
 कृद्ग्रहणम् किमर्थम् ।
 इह मा भूत् ।
 ददौ , दधौ ।
 न एतत् अस्ति प्रयोजनम् ।
 अचिण्णलोः इति वर्तते ।
 यदि अचिण्णलोः इति वर्तते अदायि , अधायि इति अत्र न प्राप्नोति ।
 वचनात् चिणि भविष्यति ।
 अचिण्णलोः इति वर्तते ।
 एवम् अपि चौडिः , बालाकिः इति अत्र प्राप्नोति ।
 लोपः अत्र बाधकः भविष्यति ।
 इदम् इह सम्प्रधार्यम् ।
 लोपः क्रियताम् युक् इति किम् अत्र कर्तव्यम् ।
 परत्वात् युक् ।
 एवम् तर्हि अचाम् आदेः इति वर्तते ।
 यत्र अचाम् आदिः आकारः तत्र युक् इति ।
 एवम् अपि ज्ञा देवता अस्य स्थालीपाकस्य ज्ञः स्थालीपाकः , अत्र प्राप्नोति ।
 तस्मात् कृद्ग्रहणम् कर्तव्यम्
 अत्यल्पम् इदम् उच्यते 
 अनाचमेः इति ।
 अवमिकमिचमीनाम् इति वक्तव्यम् 
 वामः , कामः , आचामः
 णिच्प्रकरणे धूञ्प्रीञोः नुग्वचनम् ।
 णिच्प्रकरणे धूञ्प्रीञोः नुक् वक्तव्यः ।
 धूनयति , प्रीणयति ।
 पातेः लुग्वचनम् ।
 पालयति
 स्थग्रहणम् किमर्थम् ।
 इदम् विचारयिष्यते इत्त्वे कग्रहणम् सङ्घातग्रहणम् वा स्यात् वर्णग्रहणम् वा इति ।
 तत् यदा सङ्घतग्रहणम् तदा स्थग्रहणम् कर्तव्यम् इह अपि यथा स्यात् कारिका , हारिका ।
 यदा हि वर्णग्रहणम् तदा केवलः ककारः प्रत्ययः न अस्ति इति कृत्वा वचनात् भविष्यति ।
 अथ असुपः इति कथम् इदम् विज्ञायते ।
 असुब्वतः अङ्गस्य इति ।
 आहोस्वित् न चेत् सुपः परः आप् इति ।
 किम् च अतः ।
 यदि विज्ञायते असुब्वतः अङ्गस्य इति बहुचर्मिका अत्र न प्राप्नोति ।
 अथ विज्ञायते न चेत् सुपः परः आप् इति न दोषः भवति ।
 यथा न दोषः तथा अस्तु
 इदम् विचार्यते 
 इत्त्वे कग्रहणम् सङ्घातग्रहणम् वा स्यात् वर्णग्रहणम् वा इति ।
 कः च अत्र विशेषः ।
 इत्त्वे कग्रहणम् सङ्घातग्रहणम् चेत् एतिकासु अप्राप्तिः ।
 इत्त्वे कग्रहणम् सङ्घातग्रहणम् चेत् एतिकास्वु अप्राप्तिः ।
 एतिकाः चरन्ति ।
 वचनात् भविष्यति ।
 अस्ति वचने प्रयोजनम् ।
 किम् ।
 कारिका , हारिका ।
 अस्तु तर्हि वर्णग्रहणम् ।
 वर्णग्रहणम् चेत् व्यवहितत्वात् अप्रसिद्धिः ।
 वर्णग्रहणम् चेत् व्यवहितत्वात् न प्राप्नोति ।
 कारिका , हारिका ।
 अकारेण व्यवहितत्वात् न प्राप्नोति ।
 एकादेशे कृते न अस्ति व्यवधानम् ।
 एकादेशः पूर्वविधौ स्थानिवत् भवति इति स्थानिवद्भावात् व्यवधानम् एव ।
 एवम् तर्हि आह अयम् प्रत्ययस्थात् कात् पूर्वस्य इति न क्व चित् अव्यवधानम् तत्र वचनात् भविष्यति ।
 वचनप्रामाण्यात् इति चेत् रथकट्यादिषु अतिप्रसङ्गः ।
 वचनप्रामाण्यात् इति चेत् रथकट्यादिषु दोषः भवति ।
 रथकट्या , गर्गकाम्या ।
 न एषः दोषः ।
 येन न अव्यवधानम् तेन व्यवहिते अपि वचनप्रामाण्यात् ।
 केन च न अव्यवधानम् वर्णेन एकेन ।
 सङ्घातेन पुनः व्यवधानम् भवति न भवति च ।
 अथ वा पुनः अस्तु सङ्घातग्रहणम् ।
 ननु च उक्तम् इत्त्वे कग्रहणम् सङ्घातग्रहणम् चेत् एतिकासु अप्राप्तिः इति ।
 परिहृतम् एतत् वचनात् भविष्यति इति ।
 ननु च उक्तम् अस्ति वचने प्रयोजनम् ।
 किम् ।
 कारिका , हारिका इति ।
 अत्र अपि एकादेशे कृते व्यपवर्गाभावात् न प्राप्नोति ।
 अन्तादिवद्भावेन व्यपवर्गः ।
 उभयतः आश्रये न अन्तादिवत् ।
 एवम् तर्हि एकादेशः पूर्वविधौ स्थानिवत् भवति इति स्थानिवद्भावात् व्यपवर्गः ।
 एवम् तर्हि आचार्यप्रवृत्तिः ज्ञापयति भवति एवञ्जातीयकानाम् अपि इत्त्वम् इति यत् अयम् न यासयोः इति प्रतिषेधम् शास्ति
 ममकनरकयोः उपसङ्ख्यानम् अप्रत्ययस्थत्वात् ।
 ममकनरकयोः उपसङ्ख्यानम् कर्तव्यम् ।
 मामिका , नरिका ।
 किम् पुनः कारणम् न सिध्यति ।
 अप्रत्ययस्थत्वात् ।
 त्यक्त्यपोः च प्रतिषिद्धत्वात् ।
 त्यक्त्यपोः च उपसङ्ख्यानम् कर्तव्यम् ।
 दाक्षिणात्यिका , अमात्यिका ।
 किम् पुनः कारणम् न सिध्यति ।
 प्रतिषिद्धत्वात् ।
 उदीचाम् आतः स्थाने यकपूर्वायाः इति प्रतिषिद्धत्वात्
 न यत्तदोः इति वक्तव्यम् ।
 इह अपि यथा स्यात् ।
 यकाम् यकाम् अधीते , तकाम् तकाम् पचामहे इति ।
 प्रतिषेधे त्यकनः उपसङ्ख्यानम् ।
 प्रतिषेधे त्यकनः उपसङ्ख्यानम् कर्तव्यम् ।
 उपत्यका , अधित्यका ।
 तत् तर्हि उपसङ्ख्यानम् कर्तव्यम् ।
 न कर्तव्यम् ।
 आचार्यप्रवृत्तिः ज्ञापयति न एवञ्जातीयकानाम् इत्त्वम् भवति इति यत् अयम् मृदः तिकन् इति इत्त्वभूतम् निर्देशम् करोति ।
 पावकादीनाम् छन्दसि उपसङ्ख्यानम् ।
 पावकादीनाम् छन्दसि उपसङ्ख्यानम् कर्तव्यम् ।
 हिरण्यवर्णाः श्रुचयः पावकाः , ऋक्षकाः , अलोमकाः ।
 छन्दसि इति किमर्थम् ।
 पाविका , अलोमिका ।
 आशिषि च ।
 आशिषि च उपसङ्ख्यानम् कर्तव्यम् ।
 जीवतात् जीवका , नन्दतात् नन्दका , भवतात् भवका ।
 उत्तरपदलोपे च ।
 उत्तरपदलोपे च उपसङ्ख्यानम् कर्तव्यम् ।
 देवदत्तिका , देवका , यज्ञदत्तिका , यज्ञका ।
 क्षिपकादीनाम् च ।
 क्षिपकादीनाम् च उपसङ्ख्यानम् कर्तव्यम् ।
 क्षिपका , ध्रुवका , धुवका ।
 तारका ज्योतिषि ।
 तारका ज्योतिषि उपसङ्ख्यानम् कर्तव्यम् ।
 तारका ।
 ज्योतिषि इति किमर्थम् ।
 तारिका दासी ।
 वर्णका तानवे ।
 वर्णका तान्तवे उपसङ्ख्यानम् कर्तव्यम् ।
 वर्णका ।
 तान्तवे इति किमर्थम् ।
 वर्णिका भागुरी लोकायतस्य ।
 वर्तका शकुनौ प्राचाम् ।
 वर्तका शकुनौ प्राचाम् उपसङ्ख्यानम् कर्तव्यम् ।
 वर्तका शकुनिः ।
 शकुनौ इति किमर्थम् ।
 वर्तिका भागुरी लोकायतस्य ।
 प्राचाम् इति किमर्थम् ।
 वर्तिका ।
 अष्टका पितृदेवत्ये ।
 अष्टका पितृदेवत्ये उपसङ्ख्यानम् कर्तव्यम् ।
 अष्टका ।
 पितृदेवत्ये इति किमर्थम् ।
 अष्टिका खारी ।
 वा सूतकापुत्रकावृन्दारकाणाम् ।
 वा सूतकापुत्रकावृन्दारकाणाम् उपसङ्ख्यानम् कर्तव्यम् ।
 सूतका , सूतिका , पुत्रका , पुत्रिका , वृन्दारका , वृन्दारिका
 किमर्थम् स्त्रीलिङ्गनिर्देशः क्रियते न यकपूर्वस्य इति एव उच्येत ।
 स्त्रीविषयः यः आकारः तस्य स्थाने यः अकारः तस्य प्रतिषेधः यथा स्यात् ।
 इह मा भूत् ।
 शुभम् याति इति शुभंयाः शुभंयिका , भद्रंयिका ।
 यकपूर्वे धात्वन्तप्रतिषेधः ।
 यकपूर्वे धात्वन्तप्रतिषेधः वक्तव्यः ।
 किम् प्रयोजनम् ।
 सुनयिका , अशोकिका , अपाकिका
 एषाद्वे नञ्पूर्वे अनुदाहरणे असुपः इति प्रतिषेधात् ।
 अथ भस्त्राग्रहणम् किमर्थम् न अभाषितपुंस्कात् इति एव सिद्धम् ।
 भस्त्राग्रहणम् उपसर्जनार्थम् ।
 उपसर्जनार्थः अयम् आरम्भः ।
 अभस्त्रिका , अभस्त्रका ।
 नञ्पूर्वग्रहणानर्थक्यम् च उत्तरपदमात्रस्य इद्वचनात् ।
 नञ्पूर्वग्रहणम् च अनर्थकम् ।
 किम् कारणम् ।
 उत्तरपदमात्रस्य इद्वचनात् ।
 उत्तरपदमात्रस्य इत्त्वम् वक्तव्यम् ।
 निर्भस्त्रका , निर्भस्त्रिका , बहुभस्त्रका , बहुभस्त्रिका
 किम् इदम् ठादेशे वर्णग्रहणम् आहोस्वित् सङ्घातग्रहणम् ।
 कः च अत्र विशेषः ।
 ठादेशे वर्णग्रहणम् चेत् धात्वन्तस्य प्रतिषेधः ।
 ठादेशे वर्णग्रहणम् चेत् धात्वन्तस्य प्रतिषेधः वक्तव्यः ।
 पठिता , पठितुम् ।
 अस्तु तर्हि सङ्घातग्रहणम् ।
 सङ्घातग्रहणम् चेत् अणादिमाथितिकादीनाम् प्रतिषेधः ।
 सङ्घातग्रहणम् चेत् उणादिमाथितिकादीनाम् प्रतिषेधः वक्तव्यः ।
 उणादीनाम् तावत् ।
 कण्ठः , वण्ठः , शण्ठः ।
 इह च मथितम् पण्यम् अस्य माथितिकः इति अकारलोपे कृते तान्तात् इति कादेशः प्राप्नोति ।
 वर्ङग्रहणे पुनः सति अल्विधिः अयम् भवति ।
 तस्मात् विशिष्टग्रहणम् ।
 तस्मात् विशिष्टस्य ठकारस्य ग्रहणम् कर्तव्यम् ।
 न कर्तव्यम् ।
 अस्तु तावत् वर्णग्रहणम् ।
 ननु च उक्तम् ठादेशे वर्णग्रहणम् चेत् धात्वन्तस्य प्रतिषेधः इति ।
 न एषः दोषः ।
 अङ्गात् इति वर्तते ।
 न वा अङ्गात् इति पञ्चमी अस्ति ।
 एवम् तर्हि प्रत्ययस्थस्य इति वर्तते ।
 क्व प्रकृतम् ।
 प्रत्ययस्थात् कात् पूर्वस्य अतः इत् आपि असुपः इति ।
 तत् वै पञ्चमीनिर्दिष्टम् षष्ठीनिर्दिष्टेन च इह अर्थः ।
 अर्थात् विभक्तिविपरिणामः भविष्यति ।
 तत् यथा ।
 उच्चानि देवदत्तस्य गृहाणि ।
 आमन्त्रयस्व एनम् ।
 देवदत्तम् इति गम्यते ।
 देवदत्तस्य गावः अश्वाः हिरण्यम् ।
 आढ्यः वैधवेयः ।
 देवदत्तः इति गम्यते ।
 पुरस्तात् षष्ठीनिर्दिष्टम् सत् अर्थात् प्रथमानिर्दिष्टम् द्वितीयानिर्दिष्टम् च भवति ।
 एवम् इह अपि पुरस्तात् पञ्चमीनिर्दिष्टम् सत् अर्थात् षष्ठीनिर्दिष्टम् भविष्यति ।
 एवम् अपि उणादीनाम् प्रतिषेधः वक्तव्यः ।
 न वक्तव्यः ।
 उणादयः अव्युत्पन्नानि प्रातिपदिकानि ।
 एवम् अपि कर्मठः इति अत्र प्राप्नोति ।
 एवम् तर्हि अङ्गस्य इति सम्बन्धषष्ठी विज्ञास्यते ।
 अङ्गस्य यः ठकारः ।
 किम् च अङ्गस्य ठकारः ।
 निमित्तम् ।
 यस्मिन् अङ्गम् इति एतत् भवति ।
 कस्मिन् च एतत् भवति ।
 प्रत्यये ।
 अथ वा पुनः अस्तु सङ्घातग्रहणम् ।
 ननु च उक्तम् सङ्घातग्रहणम् चेत् उणादिमाथितिकादीनाम् प्रतिषेधः इति उणादीनाम् तावत् प्रतिषेधः न वक्तव्यः ।
 परिहृतम् एतत् उणादयः अव्युत्पन्नानि प्रातिपदिकानि इति ।
 यत् अपि उच्यते इह च मथितम् पण्यम् अस्य माथितिकः इति अकारलोपे कृते तान्तात् इति कादेशः प्राप्नोति इति ।
 न एषः दोषः ।
 अकारलोपस्य स्थानिवद्भावात् न भविष्यति ।
 न सिध्यति ।
 पूर्वविधौ स्थानिवद्भावः न च अयम् पूर्वविधिः ।
 अयम् अपि पूर्वविधिः ।
 पूर्वस्मात् अपि विधिः पूर्वविधिः इति ।
 अथ अपि उणादयः व्युत्पाद्यन्ते एवम् अपि न दोषः ।
 क्रियते न्यासे एव विशिष्टग्रहणम् ठस्य इति
 इह कस्मात् न भवति ।
 आशिषा तरति आशिषिकः , उषा तरति औषिकः ।
 लक्षणप्रतिपदोक्तयोः प्रतिपदोक्तस्य एव इति ।
 अथ इह कथम् भवितव्यम् ।
 दोर्भ्याम् तरति ।
 दौष्कः इति भवितव्यम् ।
 कथम् ।
 यदि वर्णैकदेशाः वर्णग्रहणेन गृह्यन्ते
 किम् इदम् ञ्णिन्नकारग्रहणम् हन्तिविशेषणम् 
 ञ्णिन्नकारपरस्य हन्तेः यः हकारः इति ।
 आहोस्वित् हकारविशेषणम् 
 ञ्णिन्नकारपरस्य हकारस्य सः चेत् हन्तेः इति ।
 कः च अत्र विशेषः ।
 हन्तेः तत्परस्य इति चेत् नकारे अप्रसिद्धिः ।
 हन्तेः तत्परस्य इति चेत् नकारे अप्रसिद्धिः ।
 घ्नन्ति , घ्नन्तु , अघ्नन् ।
 अस्तु तर्हि हकारविशेषणम् ।
 हकारस्य इति चेत् ञ्णिति अप्राप्तिः ।
 हकारस्य इति चेत् ञ्णिति अप्राप्तिः ।
 घातयति घातकः ।
 किम् कारणम् ।
 नकारेण व्यवहितत्वात् न प्राप्नोति ।
 वचनात् भविष्यति ।
 इह अपि वचनात् प्राप्नोति ।
 हननम् इच्छति हननीयते हननीयतेः ण्वुल् हननीयकः इति ।
 स्थानिवद्भावात् च अचः नकारे अप्रसिद्धिः ।
 स्थानिवद्भावात् च अचः नकारे अप्रसिद्धिः ।
 घ्नन्ति , घ्नन्तु ।
 वचनात् भविष्यति ।
 वचनप्रामाण्यात् इति चेत् अलोपे प्रतिषेधः ।
 वचनप्रामाण्यात् इति चेत् अलोपे प्रतिषेधः वक्तव्यः ।
 हन्ता , हन्तुम् ।
 नकारग्रहणसामर्थ्यात् अलोपे न भविष्यति ।
 अस्ति अन्यत् नकारग्रहणस्य प्रयोजनम् ।
 किम् ।
 श्रूयमाणविशेषणम् ।
 यत्र नकारः श्रूयते तत्र यथा स्यात् ।
 इह मा भूत् ।
 हतः हथः इति ।
 सिद्धम् तु उपधालोपे इति वचनात् ।
 सिद्धम् एतत् ।
 कथम् ।
 उपधालोपे च इति वक्तव्यम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् हन्तेः तत्परस्य इति चेत् नकारे अप्रसिद्धिः इति ।
 वचनात् भविष्यति ।
 अथ वा पुनः अस्तु हकारविशेषणम् ।
 ननु च उक्तम् हकारस्य इति चेत् ञ्णिति अप्राप्तिः इति ।
 वचनात् भविष्यति ।
 ननु च उक्तम् इह अपि वचनात् प्राप्नोति हननीयकः इति ।
 न एषः दोषः ।
 येन न अव्यवधानम् तेन व्यवहिते अपि वचनप्रामाण्यात् ।
 न च क्व चित् धात्ववयवेन अव्यवधानम् एतेन पुनः सङ्घातेन व्यवधानम् भवति न च भवति ।
 यत् अपि उच्यते स्थानिवद्भावात् च अचः नकारे अप्रसिद्धिः इति वचनात् भविष्यति ।
 ननु च उक्तम् वचनप्रामाण्यात् इति चेत् अलोपे प्रतिषेधः इति ।
 न एषः दोषः ।
 आनन्तर्यम् इह आश्रीयते हकारस्य नकारः इति ।
 क्व चित् च सन्निपातकृतम् आनन्तर्यम् शास्त्रकृतम् अनानन्तर्यम् क्व चित् च न सन्निपातकृतम् न अपि शास्त्रकृतम् ।
 लोपे सन्निपातकृतम् आनन्तर्यम् अलोपे न एव सन्निपातकृतम् न अपि शास्त्रकृतम् ।
 यत्र कुतः चित् एव आनन्तर्यम् तत् आश्रयिष्यामः
 अभ्यासात् कुत्वम् असुपः ।
 अभ्यासात् कुत्वम् असुपः इति वक्तव्यम् ।
 इह मा भूत् ।
 हननम् इच्छति हननीयति हननीयतेः सन् जिहननीयिषति इति ।
 तत् तर्हि वक्तव्यम् ।
 न वक्तव्यम् ।
 हन्तेः अभ्यासात् इति उच्यते न च एषः हन्तेः अभ्यासः ।
 हन्तेः एषः अभ्यासः ।
 कथम् ।
 एकाचः द्वे प्रथमस्य इति ।
 एवम् तर्हि हन्तेः अङ्गस्य यः अभ्यासः तस्मात् इति उच्यते न च एषः हन्तेः अङ्गस्य अभ्यासः ।
 हन्तेः अङ्गस्य एषः अभ्यासः ।
 कथम् ।
 एकाचः द्वे प्रथमस्य इति ।
 एवम् तर्हि यस्मिन् हन्तिः अङ्गम् तस्मिन् यः अभ्यासः तस्मात् इति उच्यते ।
 यस्मिन् च अत्र हन्तिः अङ्गम् न तस्मिन् अभ्यासः यस्मिन् च अभ्यासः न तस्मिन् हन्तिः अङ्गम् भवति
 अचङि इति किमर्थम् ।
 प्राजीहयत् दूतम् ।
 हेः चङि प्रतिषेधानर्थक्यम् अङ्गान्यत्वात् ।
 हेः चङि प्रतिषेधः अनर्थकः ।
 किम् कारणम् ।
 अङ्गान्यत्वात् ।
 ण्यन्तम् एतत् अङ्गम् अन्यत् भवति ।
 लोपे कृते न अङ्गान्यत्वम् ।
 स्थानिवद्भावात् अङ्गान्यत्वम् एव ।
 ज्ञापकम् तु अन्य्त्र ण्यधिकस्य कुत्वविज्ञानार्थम् ।
 एवम् तर्हि ज्ञापयति आचार्यः अन्यत्र ण्यधिकस्य कुत्वम् भवति इति ।
 किम् एतस्य ज्ञापने प्रयोजनम् ।
 प्रजिघाययिषति इति अत्र कुत्वम् सिद्धम् भवति
 जिग्रहणे ज्यः प्रतिषेधः ।
 जिग्रहणे ज्यः प्रतिषेधः वक्तव्यः ।
 जिज्यतुः , जिज्युः इति ।
 सः तर्हि प्रतिषेधः वक्तव्यः ।
 न वक्तव्यः ।
 लक्षणप्रतिपदोक्तयोः प्रतिपदोक्तस्य एव इति एवम् एतस्य न भविष्यति ।
 सा तर्हि एषा परिभषा कर्तव्या ।
 अवश्यम् कर्तव्या अध्याप्य गतः इति एवमर्थम्
 क्वाद्यजिव्रजियाचिरुचीनाम् अप्रतिषेधः निष्ठायाम् अनिटः कुत्ववचनात् ।
 क्वाद्यजिव्रजियाचिरुचीनाम् अप्रतिषेधः ।
 अनर्थकः प्रतिषेधः अप्रतिषेधः ।
 कुत्वम् कस्मात् न भवति ।
 निष्ठायाम् अनिटः कुत्ववचनात् ।
 निष्ठायाम् अनिटः कुत्वम् वक्ष्यामि सेटः च एते निष्ठायाम् ।
 यदि निष्ठायाम् अनिटः कुत्वम् उच्यते कथम् शोकः समुद्रः इति ।
 शुच्युब्ज्योः घञि कुत्वम् ।
 शुच्युब्ज्योः घञि कुत्वम् वक्तव्यम् ।
 कथम् अर्कः ।
 अर्चेः कविधानात् सिद्धम् ।
 न एतत् घञन्तम् ।
 औणादिकः एषः कशब्दः तस्मिन् आष्टमिकम् कुत्वम्
 भुजः पाणौ ।
 भुजः पाणौ इति वक्तव्यम् ।
 कथम् न्युब्जः उपतापे इति ।
 न्युब्जेः कर्तृत्वात् अप्रतिषेधः ।
 अनर्थकः प्रतिषेधः अप्रतिषेधः ।
 कुत्वम् कस्मत् न भवति ।
 कर्तृत्वात् ।
 न एतत् घञन्तम् ।
 कर्तृप्रत्ययः एषः ।
 न्युब्जति इति न्युब्जः ।
 अधिकरणसाधनः वै लक्ष्यते घञ् ।
 न्युब्जिताः शेरते अस्मिन् न्युब्जः उपतापे इति ।
 एषः अपि हि कर्तृसाधनः एव ।
 न्युब्जयति इति न्युब्जः
 प्रवचिग्रहणम् अनर्थकम् वचः अशब्दसञ्ज्ञाभावात् ।
 प्रवचिग्रहणम् अनर्थकम् ।
 किम् कारणम् ।
 वचोऽशब्दसञ्ज्ञाभावात् ।
 वचोऽशब्दसञ्ज्ञायाम् प्रतिषेधः उच्यते प्रपूर्वः च वचिः अशब्दसञ्ज्ञायाम् वर्तते ।
 उपसर्गनियमार्थम् तर्हि इदम् वक्तव्यम् ।
 प्रपूर्वस्य एव वचेः अशब्दसञ्ज्ञायाम् प्रतिषेधः यथा स्यात् ।
 इह मा भूत् ।
 अविवाक्यम् इति ।
 उपसर्गपूर्वनियमार्थम् इति चेत् अविवाक्यस्य विशेषवचनत् सिद्धम् ।
 विशेषे एतत् वक्तव्यम् ।
 अविवाक्यम् अहः इति ।
 क्व मा भूत् ।
 अविवाच्यम् एव अन्यत् इति ।
 ण्यप्रतिषेधे त्यजेः उपसङ्ख्यानम् ।
 ण्यप्रतिषेधे त्यजेः उपसङ्ख्यानम् कर्तव्यम् ।
 त्याज्यम्
 [भोज्यम् अभ्यवहार्ह्ये] ।
 भोज्यम् अभ्यवहार्ये इति वक्तव्यम् ।
 इह अपि यथा स्यात् ।
 भोज्यः सूपः , भोज्या यवागूः इति ।
 किम् पुनः कारणम् न सिध्यति ।
 भक्षिः अयम् खरविशदे वर्तते तेन द्रवे न प्राप्नोति ।
 न अवश्यम् भक्षिः खरविशदे एव वर्तते ।
 किम् तर्हि अन्यत्र अपि वर्तते ।
 तत् यथा ।
 अब्भक्षः , वायुभक्षः इति
 वा इति शक्यम् अवक्तुम् ।
 कस्मात् न भवति ।
 तत् अग्निः अग्नये ददात् ।
 अस्तु अत्र लोपः आटः श्रवणम् भविष्यति तेन उभयम् सिध्यति ।
 दधत् रत्नानि दाशुषे , ददात् रत्नानि दाशुषे
 [ओतः शिति] ।
 ओतः शिति इति वक्तव्यम् ।
 किम् प्रयोजनम् ।
 उत्तरत्र शिद्ग्रहणाभावाय ।
 तत्र अयम् अपि अर्थः ष्ठिवुक्लम्वाचमाम् शिति इति शिद्ग्रहणम् न कर्तव्यम् भवति ।
 ननु च भोः श्यन्ग्रहणम् अपि तर्हि उत्तरार्थम् कर्तव्यम् ।
 शमाम् अष्टानाम् दीर्घः श्यनि इति श्यन्ग्रहणम् न कर्तव्यम् भवति ।
 अत्र अपि अस्तु शिति इति एव ।
 यदि शिति इति उच्यते अनु त्वा इन्द्रः भ्रमतु मदतु अत्र अपि प्राप्नोति ।
 शमादिभिः अत्र शितम् विशेषयिष्यामः ।
 शमादीनाम् यः शित् इति ।
 कः च शमादीनाम् शित् ।
 शमादिभ्यः यः विहितः ।
 एवम् अपि तस्यति , यस्यति अत्र प्राप्नोति ।
 अष्टानाम् इति वचनात् न भविष्यति
 दीर्घत्वम् आङि चमः ।
 दीर्घत्वम् आङि चमः इति वक्तव्यम् ।
 आचामति ।
 इह मा भूत् ।
 उच्चमति , विचमति इति
 इषेः छत्वम् अहलि ।
 इषेः छत्वम् अहलि इति वक्तव्यम् ।
 इह मा भूत् ।
 इष्णाति , इष्यति ।
 तत् तर्हि वक्तव्यम् ।
 न वक्तव्यम् ।
 अचि इति वर्तते ।
 एवम् अपि इषाण इति अत्र प्राप्नोति ।
 अथ अहलि इति उच्यमाने कस्मात् एव अत्र छत्वम् न भवति ।
 न एवम् विज्ञायते न हल् अहल् अहलि इति ।
 कथम् तर्हि ।
 अविद्यमानः हल् अस्मिन् सः अयम् अहल् अहलि इति ।
 यदि एवम् अचि इति अपि वर्तमाने न दोषः ।
 न हि अचा शित् विशेष्यते ।
 शिति भवति कतर्स्मिन् अचि इति ।
 कथम् तर्हि ।
 शिता अच् विशेष्यते ।
 अचि भवति कतर्स्मिन् शिति इति
 पिबेः गुणप्रतिषेधः ।
 पिबेः गुणप्रतिषेधः वक्तव्यः ।
 पिबति ।
 लघूपधगुणः प्राप्नोति ।
 सः तर्हि प्रतिषेधः वक्तव्यः ।
 न वक्तव्यः ।
 गुणः कस्मात् न भवति ।
 पिबिः अदन्तः ।
 अदन्ते इति चेत् उक्तम् ।
 किम् उक्तम् ।
 धातोः अन्ते इति चेत् अनुदात्तेचबग्रहणम् इति ।
 अथ वा अङ्गवृत्ते पुनर्वृत्तौ अविधिः निष्ठितस्य इति एवम् न भविष्यति
 दीर्घोच्चारणम् किमर्थम् न ज्ञाजनोः जः इति एव उच्येत ।
 का रूपसिद्धिः 
 जानाति , जायते ।
 अतः दीर्घः यञि इति दीर्घत्वम् भविष्यति ।
 एवम् तर्हि सिद्धे सति यत् दीर्घोच्चारणम् करोति तत् ज्ञापयति आचार्यः भवति एषा परिभाषा अङ्गवृत्ते पुनर्वृत्तौ अविधिः इति ।
 किम् एतस्य ज्ञापने प्रयोजनम् ।
 पिबेः गुणप्रतिषेधः चोदितः सः न वक्तव्यः भवति
 जुसि गुणे यासुट्प्रतिषेधः ।
 जुसि गुणे यासुडादौ प्रतिषेधः वक्तव्यः ।
 चिनुयुः , सुनुयुः इति ।
 न वक्तव्यः ।
 न एवम् विज्ञायते मिदेः गुणः जुसि च इति ।
 कथम् तर्हि ।
 मिदेः गुणः अजुसि च इति ।
 किम् इदम् अजुसि इति ।
 अजादौ उसि अजुसि इति ।
 इह अपि तर्हि प्राप्नोति ।
 चक्रुः , जह्रुः इति ।
 एवम् तर्हि शिति इति वर्तते ।
 एवम् अपि अजुहवुः , अबिभयुः इति अत्र न प्राप्नोति ।
 भूतपूर्वगत्या भविष्यति ।
 न सिध्यति न हि उस् शिद्भूतपूर्वः ।
 उस् शिद्भूतपूर्वः न अस्ति इति कृत्वा उसि यः शिद्भूतपूर्वः तस्मिन् भविष्यति ।
 अथ वा क्रियते न्यासे एव ।
 अविभक्तिकः निर्देशः ।
 न एवम् विज्ञायते मिदेः गुणः जुसि च इति ।
 कथम् तर्हि ।
 मिदेः गुणः उ जुसि इति ।
 किम् इदम् उ जुसि इति ।
 उकारादौ जुसि ।
 अथ वा अचि इति वर्तते तेन जुसम् विशेषयिष्यामः ।
 अजादौ जुसि इति
 इह जागरयति , जागरकः इति गुणे कृते रपरत्वे च अतः उपधायाः इति वृद्धिः प्राप्नोति तस्याः प्रतिषेधः वक्तव्यः ।
 चिण्णलोः प्रतिषेधसामर्थ्यात् अन्यत्र गुणभूतस्य वृद्धिप्रतिषेधः ।
 यत् अयम् अचिण्णलोः इति प्रतिषेधम् शास्ति तत् ज्ञापयति आचार्यः न गुणाभिनिर्वृत्तस्य वृद्धिः भवति इति ।
 किम् पुनः अयम् पर्युदासः 
 यत् अन्यत् विचिण्णल्ङिद्भ्यः इति ।
 आहोस्वित् प्रसज्य अयम् प्रतिषेधः 
 विचिण्णल्ङित्सु न इति ।
 कः च अत्र विशेषः ।
 प्रसज्यप्रतिषेधे जुसिगुणप्रतिषेधप्रसङ्गः ।
 प्रसज्यप्रतिषेधे जुसिगुणप्रतिषेधः प्राप्नोति ।
 अजागरुः ।
 उत्तमे च णलि ।
 प्रसज्यप्रतिषेधे जुसिगुणप्रतिषेधः प्राप्नोति ।
 अजागरुः ।
 न वा अनन्तरस्य प्रतिषेधात् ।
 न वा एषः दोषः ।
 किम् कारणम् ।
 अनन्तरस्य प्रतिषेधात् ।
 अनन्तरम् यत् गुणविधानम् तस्य प्रतिषेधः ।
 जुसि पूर्वेण गुणविधानम् ।
 जुसि पूर्वेण गुणः विधीयते जुसि च इति ।
 णलि च ।
 किम् ।
 न वा अनन्तरस्य प्रतिषेधात् इति एव ।
 णलि च पूर्वेण गुणः विधीयते सार्वधातुकार्धधातुकयोः इति ।
 अथ वा पुनः अस्तु पर्युदासः ।
 अतः अन्यत्र विधाने वौ अगुणत्वम् ।
 अतः अन्यत्र विधाने वौ अगुणत्वम् ।
 न वा पर्युदाससामर्थ्यात् ।
 न वा वक्तव्यम् ।
 किम् कारणम् ।
 पर्युदाससामर्थ्यात् अत्र गुणः न भविष्यति ।
 अस्ति अन्यत् पर्युदासे प्रयोजनम् ।
 किम् ।
 क्विबर्थम् पर्युदासः स्यात् ।
 शुद्धपरस्य विशब्दस्य प्रतिषेधे ग्रहणम् अनुनासिकपरः च क्वौ विशब्दः ।
 वस्वर्थम् तर्हि पर्युदासः स्यात् ।
 जागृवांसः अनु ग्मन् ।
 कथम् पुनः वेः पर्युदासः उच्यमानः वस्वर्थः शक्यः विज्ञातुम् ।
 सामर्थ्यात् वस्वर्थम् इति विज्ञास्यते ।
 वस्वर्थम् इति चेत् न सार्वधातुकत्वात् सिद्धम् ।
 वस्वर्थम् इति चेत् न ।
 किम् कारणम् ।
 सार्वधातुकत्वात् सिद्धम् ।
 कथम् सार्वधातुकसञ्ज्ञा ।
 छान्दसः क्वसुः ।
 लिट् च छन्दसि सार्वधातुकम् अपि भवति ।
 तत्र सार्वधातुकम् अपिन् ङित् इति ङित्त्वात् पर्युदासः भविष्यति ।
 अथ वा वकारस्य एव इदम् अशक्तिजेन इकारेण ग्रहणम्
 संयोगे गुरुसञ्ज्ञायाम् गुणः भेत्तुः न सिध्यति ।
 संयोगे गुरुसञ्ज्ञायाम् भेत्ता , भेत्तुम् इति गुणः न प्राप्नोति ।
 विध्यपेक्षम् लघोः च असौ ।
 विध्यपेक्षम् लघुग्रहणम् कृतम् लघोः च असौ विहितः ।
 कथम् कुण्डिः न दुष्यति ।
 कुण्डिता , हुण्डिता अत्र कस्मात् न भवति ।
 धातोः नुमः ।
 धातोः नुम्विधौ उक्तम् तत्र धातुग्रहणस्य प्रयोजनम् धातूपदेशावस्थायाम् एव नुम् भवति इति ।
 कथम् रञ्जेः ।
 कथम् रञ्जेः उपधालक्षणा वृद्धिः ।
 आश्चर्यः रागः , विचित्रः रागः ।
 स्यन्दिश्रन्थ्योः निपातनात् ।
 यत् अयम् स्यन्दिश्रन्थ्योः अवृद्ध्यर्थम् निपातनम् करोति तत् ज्ञापयति आचार्यः भवति एवञ्जातीयकानाम् वृद्धिः इति ।
 अनङ्लोपशिदीर्घत्वे विध्यपेक्षे न सिध्यतः ।
 अनङ्लोपः ।
 दध्ना , सक्थ्ना ।
 शिदीर्घत्वम् ।
 कुण्डानि , वनानि ।
 एवम् तर्हि अभ्यस्तस्य यत् आह अचि ।
 यत् अयम् न अभ्यस्तस्य अचि पिति सार्वधातुके इति अज्ग्रहणम् करोति तत् ज्ञापयति आचार्यः भवति एवञ्जातीयकानाम् गुणः इति ।
 लङर्थम् तत् कृतम् भवेत् ।
 लङर्थम् एतत् स्यात् ।
 अनेन इक् ।
 क्नुसुनोः यत् कृतम् कित्त्वम् ज्ञापकम् स्यात् लघोः गुणे ।
 यत् अयम् त्रसिगृधिधृषिक्षिपेः क्नुः इकः झल् हलन्तात् च इति क्नुसनौ कितौ करोति तत् ज्ञापयति आचार्यः भवति एवञ्जातीयकानाम् गुणः इति ।
 संयोगे गुरुसञ्ज्ञायाम् गुणः भेत्तुः न सिध्यति , विध्यपेक्षम् लघोः च असौ कथम् कुण्डिः न दुष्यति ।
 धातोः नुमः कथम् रञ्जेः स्यन्दिश्रन्थ्योः निपातनात् , अनङ्लोपशिदीर्घत्वे विध्यपेक्षे न सिध्यतः ।
 अभ्यस्तस्य यत् आह अचि लङर्थम् तत् कृतम् भवेत् , क्नुसुनोः यत् कृतम् कित्त्वम् ज्ञापकम् स्यात् लघोः गुणे
 अभ्यस्तानाम् उपधाह्रस्वत्वम् अचि पस्पशाते , चाकशीमि , वावशतीः इति दर्शनात् ।
 अभ्यस्तानाम् उपधाह्रस्वत्वम् अचि वक्तव्यम् ।
 किम् प्रयोजनम् ।
 पस्पशाते , चाकशीमि ।
 वावशतीः इति प्रयोगः दृश्यते ।
 कपोतः शरदम् पस्पशाते ।
 अहम् भुवनम् चाकशीमि ।
 वावशतीः उत् आजत् इति ।
 बहुलम् छन्दसि आनुषक् जुजोषत् इति दर्शनात् ।
 बहुलम् छन्दसि वक्तव्यम् उपधाह्रस्वत्वम् ।
 किम् प्रयोजनम् ।
 आनुषक् जुजोषत् इति दर्शनात् ।
 यः ते आतित्यम् आनुषक् जुजोषत् ।
 यदि उपधाह्रस्वत्वम् उच्यते , प्रियाम् मयूरः प्रतिनर्नृतीति यद्वत् त्वम् नरवर नर्नृतीषि हृष्टः , अत्र गुणः प्राप्नोति ।
 तस्मात् न अर्थः उपधाह्रस्वत्वेन ।
 कस्मात् न भवति ।
 पस्पशाते , चाकशीमि , वावशतीः इति ।
 स्पशिकशिवशयः प्रकृत्यन्तराणि
 भूसुवोः प्रतिषेधे एकाज्ग्रहणम् बोभवीत्यर्थम् ।
 भूसुवोः प्रतिषेधे एकाज्ग्रहणम् कर्तव्यम् ।
 किम् प्रयोजनम् ।
 बोभवीत्यर्थम् ।
 इह मा भूत् ।
 बोभवीति ।
 यदि एकाज्ग्रहणम् क्रियते अभूत् अत्र न प्राप्नोति ।
 क्व तर्हि स्यात् ।
 मा भूत् ।
 तस्मात् न अर्थः एकाज्ग्रहणेन ।
 कस्मात् न भवति ।
 बोभवीति इति ।
 बोभूतु इति एतत् नियमार्थम् भविष्यति ।
 अत्र एव यङ्लुगन्तस्य गुणः न भवति न अन्यत्र इति ।
 क्व मा भूत् ।
 बोभवीति इति
 किमर्थम् तृहिरागतश्नम्कः न तृहेः इम् भवति इति एव उच्येत ।
 तृणहिग्रहणम् श्नमिमोः व्यवस्थार्थम् ।
 तृणहिग्रहणम् श्नमि कृते इम् यथा स्यात् ।
 तृहिग्रहणे हि इम्विषये श्नमभावः अनवकाशत्वात् ।
 तृहिग्रहणे हि सति इम्विषये श्नमः अभावः स्यात् ।
 किम् कारणम् ।
 अनवकाशत्वात् ।
 अनवकाशः इम् श्नमम् बाधेत ।
 इदम् अयुक्तम् वर्तते ।
 किम् अत्र अयुक्तम् ।
 तृणहिग्रहणम् श्नमिमोः व्यवस्थार्थम् इति उक्त्वा ततः उच्यते तृहिग्रहणे हि इम्विषये श्नमभावः अनवकाशत्वात् इति ।
 तत्र वक्तव्यम् तृणहिग्रहणम् श्नमिमोः भावाय तृहिग्रहणे हि इम्विषेये श्नमभावः अनवकाशत्वात् इति ।
 तत् तर्हि वक्तव्यम् ।
 न वक्तव्यम् ।
 व्यवस्थार्थम् इति एव सिद्धम् न हि असतः व्यवस्था इति
 सार्वधातुके इति वर्तमाने पुनः सार्वधातुकग्रहणम् किमर्थम् ।
 पुनः सार्वधातुकग्रहणम् अपिदर्थम् ।
 अपिदर्थः अयम् आरम्भः ।
 अध्रिगो शमीध्वम् सुशमि शमीध्व शमीध्वम् अध्रिगो
 अतः दीर्घात् बहुवचने एत्त्वम् विप्रतिषेधेन ।
 अतः दीर्घात् बहुवचने एत्त्वम् भवति विप्रतिषेधेन ।
 अतः दीर्घः यञि सुपि च इति अस्य अवकाशः ।
 वृक्षाभ्याम् , प्लक्षाभ्याम् ।
 बहुवचने झलि एत् इति अस्य अवकाशः ।
 वृक्षेषु , प्लक्षेषु ।
 इह उभयम् प्राप्नोति ।
 वृक्षेभ्यः , प्लक्षेभ्यः ।
 एत्त्वम् भवति विप्रतिषेधेन
 डलकवतीनाम् प्रतिषेधः वक्तव्यः ।
 अम्बाडे , अम्बाले , अम्बिके ।
 तल्ह्रस्वत्वम् वा ङिसम्बुद्ध्योः ।
 तल्ह्रस्वत्वम् वा ङिसम्बुद्ध्योः इति वक्तव्यम् ।
 देवत , देवते ।
 देवतायाम् , देवते ।
 सः तर्हि प्रतिषेधः वक्तव्यः ।
 न वक्तव्यः ।
 सः कथम् न वक्तव्यः भवति ।
 अम्बार्थम् द्व्यक्षरम् यदि ।
 यदि अम्बार्थम् द्व्यक्षरम् गृह्यते ।
 तत् तर्हि ह्रस्वत्वम् वक्तव्यम् ।
 अवश्यम् छन्दसि ह्रस्वत्वम् वक्तव्यम् उपगायन्तु माम् पत्नयः गर्भिणयः युवतयः इति एवम् अर्थम् ।
 मातृ̄णाम् मातच् पुत्रार्थम् अर्हते ।
 मातृ̄णाम् मातजादेशः वक्तव्यः पुत्रार्थम् अर्हते ।
 गार्गीमात , वात्सीमात
 इह कस्मात् न भवति ।
 नदि, कुमारि , किशोरि , ब्राह्मणि , ब्रह्मबन्धु ।
 ह्रस्ववचनसामर्थ्यात् ।
 अस्ति अन्यत् ह्रस्ववचने प्रयोजनम् पृथग्विभक्तिम् मा उच्चीचरम् इति ।
 शक्यम् पृथग्विभक्तिः अनुच्चारयितुम् ।
 कथम् ।
 एवम् अयम् ब्रूयात् ।
 अम्बार्थानाम् ह्रस्वः नदीह्रस्वयोः गुणः इति ।
 यदि एवम् उच्यते जसि च इति अत्र नद्याः अपि गुणः प्राप्नोति ।
 एवम् तर्हि योगविभागः करिष्यते ।
 अम्बार्थनद्योः ह्रस्वः ।
 ततः ह्रस्वस्य ।
 ह्रस्वस्य च ह्रस्वः भवति ।
 किमर्थम् इदम् ।
 गुणम् वक्ष्यति तद्बाधनार्थम् ।
 ततः गुणः ।
 गुणः च भवति ह्रस्वस्य इति ।
 अथ वा ह्रस्वस्य गुणः इति अत्र अम्बार्थनद्योः ह्रस्वः इति एतत् अनुवर्तिष्यते
 जसादिषु छन्दसि वावचनम् प्राक् णौ चङि उपधायाः ।
 जसादिषु छन्दसि वा इति वक्तव्यम् ।
 किम् अविशेषेण ।
 न इति आह ।
 प्राक् णौ चङ्युपधायाः ।
 किम् प्रयोजनम् ।
 अम्बे, दर्वि , शतक्रत्वः , पश्वे नृभ्यः , किकिदीव्या ।
 अम्बे , अम्ब , दर्वि , दर्वे , शतक्रवः शतक्रतवः , पश्वे , पशवे , किकिदीव्या , किकिदीविना
 घेः ङिति गुणविधाने ङीसार्वधातुके प्रतिषेधः ।
 घेः ङिति गुणविधाने ङीसार्वधातुके प्रतिषेधः वक्तव्यः ।
 पट्वी , मृद्वी , कुरुतः इति ।
 सुबधिकारात् सिद्धम् ।
 सुप् इति वर्तते ।
 क्व प्रकृतम् ।
 सुपि च बहुवचने झलि एत् इति
 इह अतिखट्वाय , अतिमालाय इति ह्रस्वत्वे कृते स्थानिवद्भावात् याट् प्राप्नोति तस्य प्रतिषेधः वक्तव्यः ।
 न वक्तव्यः ।
 याड्विधाने अतिखट्वाय इति अप्रतिषेधः ह्रस्वादेशत्वात् ।
 याड्विधाने अतिखट्वाय , अतिमालाय इति अप्रतिषेधः ।
 अनर्थकः प्रतिषेधः अप्रतिषेधः ।
 याट् कस्मात् न भवति ।
 ह्रस्वादेशत्वात् ।
 ह्रस्वादेशः अयम् ।
 उक्तम् एतत् ङ्याब्ग्रहणे अदीर्घः इति ।
 अथ इदानीम् असति अपि स्थानिवद्भावे दीर्घत्वे कृते आप् च असौ भूतपूर्वः इति कृत्वा याट् कस्मात् न भवति ।
 लक्षणप्रतिपदोक्तयोः प्रतिपदोक्तस्य एव इति ।
 ननु च इदानीम् सति अपि स्थानिवद्भावे एतया परिभाषया शक्यम् उपस्थातुम् ।
 न इति आह ।
 न च तदानीम् क्वचित् अपि स्थानिवद्भावः स्यात्
 इदुद्भ्याम् आम्विधानम् औत्त्वस्य परत्वात् ।
 इदुद्भ्याम् आम् विधेयः ।
 शकट्याम् , पद्धत्याम् , धेन्वाम् इति ।
 किम् पुनः कारणम् न सिध्यति ।
 औत्त्वस्य परत्वात् ।
 परत्वात् औत्त्वम् प्राप्नोति ।
 योगविभागात् सिद्धम् ।
 योगविभागः करिष्यते ।
 ङेः आम् नद्याम्नीभ्यः ।
 ततः इदुद्भ्याम् ।
 इदुद्भ्याम् उत्तरस्य ङेः आम् भवति इति ।
 शकट्याम् , पद्धत्याम् , धेन्वाम् इति ।
 ततः औत् अत् च घेः
 औत्त्वे योगविभागः ।
 औत्त्वे योगविभागः कर्तव्यः ।
 औत् ।
 औत् भवति इदुद्भ्याम् ।
 ततः अत् च घेः ।
 अकारः च भवति घेः इति ।
 किमर्थः योगविभागः ।
 सखिपतिभ्याम् औत्त्वार्थः ।
 सखिपतिभ्याम् औत्त्वम् यथा स्यात् ।
 सख्यौ , पत्यौ ।
 एकयोगे हि अप्राप्तिः अत्त्वसन्नियोगात् ।
 एकयोगे हि सति औत्त्वस्य अप्राप्तिः ।
 किम् कारणम् ।
 अत्त्वसन्नियोगात् ।
 अत्त्वसन्नियोगेन औत्त्वम् उच्यते तेन यत्र एव औत्त्वम् स्यात् ।
 न वा अकारस्य अन्वाचयवचनात् यथा क्यङि सलोपः ।
 न वा अर्थ औत्त्वे योगविभागेन ।
 किम् कारणम् ।
 अकारस्य अन्वाचयवचनात् ।
 प्रधानशिष्टम् औत्त्वम् अन्वाचयशिष्टम् अत्त्वम् यथा क्यङि सलोपः ।
 तत् यथा ।
 प्रधानशिष्टः क्यङ् प्रातिपदिकमात्रात् भवति यत्र च स्कारः तत्र लोपः ।
 अत्त्वे टाप्प्रतिषेधः ।
 अत्त्वे टापः प्रतिषेधः वक्तव्यः ।
 शकटौ , पद्धतौ , धेनौ ।
 अत्त्वे कृते टाप् प्राप्नोति ।
 न वा सन्निपातलक्षणस्य अनिमित्तत्वात् ।
 न वा वक्तव्यः ।
 किम् कारणम् ।
 सन्निपातलक्षणस्य अनिमित्तत्वात् ।
 सन्निपातलक्षणः विधिः अनिमित्तम् तद्विघातस्य इति टाप् न भविष्यति ।
 डित्करणात् वा ।
 अथ वा डित् आउकारः करिष्यते ।
 औ डित् च घेः
 किमर्थम् अस्त्रियाम् इति उच्यते न आङः ना पुंसि इति एव उच्येत ।
 का रूपसिद्धिः 
 त्रपुणा , जतुना ।
 नुमा सिद्धम् ।
 न एवम् शक्यम् ।
 इह हि अमुना ब्राह्मणकुलेन इति मुभावस्य असिद्धत्वात् नुम् न स्यात् ।
 अस्त्रियाम् इति पुनः उच्यमाने न दोषः भवति ।
 कथम् ।
 वक्ष्यति एतत् न मु टादेशे
