
 अधिकारेण इयम् प्रत्ययसञ्ज्ञा क्रियते ।
 सा प्रकृत्युपपदोपाधीनाम् अपि प्राप्नोति ।
 तस्याः प्रतिषेधः वक्तव्यः ।
 प्रकृति ।
 गुप्तिज्किभ्यः सन् ।
 उपपद ।
 स्तम्बकर्णयोः रमजपोः ।
 उपाधि ।
 हरतेः दृतिनाथयोः पशौ ।
 एतेषाम् प्रतिषेधः वक्तव्यः ।
 किम् च स्यात् यदि एतेषाम् अपि प्रत्ययसञ्ज्ञा स्यात् ।
 परत्वम् आद्युदात्तत्वम् अङ्गसञ्ज्ञा इति एते विधयः प्रसज्येरन् ।
 अतः उत्तरम् पठति ।
 प्रत्ययाधिकारे प्रकृत्युपपदोपाधीनाम् अप्रतिषेधः ।
 अधिकारेण अपि प्रत्ययसञ्ज्ञायाम् सत्याम् प्रकृत्युपपदोपाधीनाम् अप्रतिषेधः ।
 अनर्थकः प्रतिषेधः अप्रतिषेधः ।
 प्रत्ययसञ्ज्ञा कस्मात् न भवति ।
 निमित्तस्य निमित्तिकार्यार्थत्वात् अन्यत्र अपि ।
 निमित्तानि हि निमित्तिकार्यार्थानि भवन्ति ।
 किम् पुनः निमित्तम् कः वा निमित्ती ।
 प्रकृत्युपपओपाधयः निमित्तम् प्रत्ययः निमित्ती ।
 अन्यत्र अपि च एषः न्यायः दृष्टः ।
 क्व अन्यत्र ।
 लोके ।
 तत् यथा ।
 बहुषु आसीनेषु कः चित् कम् चित् पृच्छति ।
 कतमः देवदत्तः ।
 कतरः यज्ञदत्तः इति ।
 सः तस्मै आचष्टे ।
 यः अश्वे यः पीठे इति उक्ते निमित्तस्य निमित्तिकार्यार्थत्वात् अध्यवस्यति अयम् देवदत्तः अयम् यज्ञ्दत्त इति ।
 न इदानीम् अश्वस्य पीठस्य वा देवदत्तः इति सञ्ज्ञा भवति ।
 किम् पुनः निमित्तम् कः वा निमित्ती ।
 निर्ज्ञातः अर्थः निमित्तम् अनिर्ज्ञातार्थः निमित्ती ।
 इह च प्रत्ययः अनिर्ज्ञातः प्रकृत्युपपदोपाधयः निर्ज्ञाताः ।
 क्व ।
 धातूपदेशे प्रातिपदिकोपदेशे च ।
 ते निर्ज्ञाताः निमित्तत्वेन उपादीयन्ते ।
 प्रधाने कार्यसम्प्रत्ययात् वा सिद्धम् । अथ वा प्रधाने कार्यसम्प्रत्ययः भविष्यति ।
 किम् च प्रधानम् ।
 प्रत्ययः ।
 तत् यथा ।
 बहुषु यात्सु कः चित् कम् चित् पृच्छति ।
 कः याति इति ।
 सः आह राजा इति ।
 राजा इति उक्ते प्रधाने कार्यसम्प्रत्ययात् यः पृच्छति यः च आचष्टे उभयोः सम्प्रत्ययः भवति ।
 किङ्कृतम् पुनः प्राधान्यम् ।
 अर्थकृतम् ।
 यथा पुनः लोके अर्थकृतम् प्राधान्यम् शब्दस्य इदानीम् किङ्कृतम् प्राधान्यम् ।
 शब्दस्य अपूर्वोपदेशः प्राधान्यम् ।
 यस्य अपूर्वोपदेशः सः प्रधानम् ।
 प्रकृत्युपपदोपाधयः च उपदिष्टाः ।
 क्व ।
 धातूपदेशे प्रातिपदिकोपदेशे च ।
 यदि एव निमित्तस्य निमित्तिकार्यार्थत्वात् अथ अपि प्रधाने कार्यसम्प्रत्ययात् प्रकृत्युपपदोपाधीनाम् न भवति विकारागमानाम् तु प्राप्नोति ।
 हनः त च ।
 त्रपुजतुनोः षुक् इति ।
 एतेषाम् हि अपूर्वोपदेशात् प्राधान्यम् ।
 निमित्तिनः च एते ।
 विकारागमेषु च परविज्ञानात् ।
 विकारागमेषु च परविज्ञानात् प्रत्ययसञ्ज्ञा न भविष्यति ।
 प्रत्ययः परः बह्वति इति उच्यते ।
 न च विकारागमाः परे सम्भवन्ति ।
 किम् पुनः कारणम् समाने अपूर्वोपदेशे प्रत्ययः परः विकारागमाः न परे ।
 षष्ठीनिर्दिष्टस्य च तद्युक्तत्वात् ।
 षष्ठीनिर्दिष्तम् विकारागमयुक्तम् पञ्चमीनिर्द्ष्टात् च प्रत्ययः विधीयते ।
 प्रत्ययविधानानुपपत्तिः तु ।
 प्रत्ययविधिः तु न उपपप्द्यते ।
 क्व ।
 यत्र विकारागमाः विधीयन्ते ।
 हनः त च ।
 तर्पुजतुनोः षुक् ।
 किम् पुनः कारणम् न सिध्यति ।
 विकारागमयुक्तत्वात् अपञ्चमीनिर्दिष्टत्वात् च ।
 तस्मात् तत्र पञ्चमीनिर्देशात् सिद्धम् ।
 तस्मात् तत्र पञ्चमीनिर्देशः कर्तव्यः ।
 न कर्तव्यः ।
 इह तावत् हनः ते इति ।
 धातोः इति वर्तते. इह त्रपुजतुनोः षुक् इति ।
 प्रातिपदिकात् इति वर्तते ।
 यदि एवम् हनः त च धातोः क्यप् भवति इति धातुमात्रात् क्यप् प्राप्नोति ।
 न एषः दोषः ।
 आचार्यप्रवृत्तिः ज्ञापयति न धातुमात्रात् क्यप् भवति इति यत् अयम् एतिस्तुशस्वृदृजुषः क्यप् इति परिगणनम् करोति ।
 अथ वा हन्तिम् एव अत्र धातुग्रहणेन अभिसम्भन्त्स्यामः ।
 हनः तः भवति ।
 धातोः क्यप् भवति ।
 कस्मात् ।
 हन्तेः इति ।
 अर्थाश्रयत्वात् वा ।
 अथ वा अर्थाश्रयः प्रत्ययविधिः ।
 यः तम् अर्थम् सम्प्रत्याययति सः प्रत्ययः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 प्रत्ययः इति महती सञ्ज्ञा क्रियते ।
 सञ्ज्ञा च नाम यतः न लघीयः ।
 कुतः एतत् ।
 लघ्वर्थम् हि सञ्ज्ञाकरणम् ।
 तत्र महत्याः सञ्ज्ञायाः करणे एतत् प्रयोजनम् अन्वर्थसञ्ज्ञा यथा विज्ञायेत ।
 प्रत्याययिति इति प्रत्ययः ।
 यदि प्रत्याययिति इति प्रत्ययः अविकादीनाम् प्रत्ययसञ्ज्ञा न प्राप्नोति ।
 न हि ते किम् चित् प्रत्याययन्ति ।
 एवम् तर्हि प्रत्याय्यते प्रत्ययः इति ।
 एवम् अपि सनादीनाम् न प्राप्नोति ।
 एवम् तरि उभयसाधनः अयम् कर्तृसाधनः कर्मसाधनः च ।
 एवम् अपि कुतः एतत् समाने अपूर्वोपदेशे त्रापुषम् जातुषम् इति अत्र अकारः तम् अर्थम् सम्प्रत्याययति न पुनः षकारः इति ।
 अन्यत्र अपि अकारेण तस्य अर्थस्य वचनात् मन्यामहे अकारः तम् अर्थम् सम्प्रत्याययतिन षकारः इति ।
 क्व अन्यत्र ।
 बिल्वादिभ्यः अण् ।
 बैल्वः ।
 किमर्थम् इदम् उच्यते ।
 परः यथा स्यात् ।
 पूर्वः मा भूत् इति ।
 न एतत् अस्ति प्रयोजनम् ।
 यम् इच्छति पूर्वम् आह तम् विभाषा सुपः बहुच् पुरस्तात् तु इति ।
 मध्ये तर्हि मा भूत् इति ।
 मध्ये अपि यम् इच्छति आह तम् अव्ययसर्वनाम्नाम् अकच् प्राक् टेः इति ।
 यः इदानीम् अन्यः प्रत्ययः शेषः सः अन्तरेण वचनम् परः एव भविष्यति इति ना अर्थः परवचनेन ।
 एवम् अपि येषाम् एव प्रत्ययानाम् देशः नियम्यते ते एव नियतदेशाः स्युः ।
 यः इदानीम् अनियतदेशः सः कदा चित् पूर्वः कदा चित् परः कदा चित् मध्ये स्यात् ।
 तत् यथा मातुः वत्सः कदा चित् अग्रतः कदा चित् पृष्ठतः कदा चित् पार्श्वतः भवति ।
 परः एव यथा स्यात् इति एवमर्थम् परवचनम् ।
 परवचनम् अनर्थकम् पञ्चमीनिर्दिष्टत्वात् परस्य ।
 परग्रहणम् अनर्थकम् ।
 किम् कारणम् ।
 पञ्चमीनिर्दिष्टत्वात् परस्य कार्यम् उच्यते ।
 तत् यथा द्व्यन्तरुपसर्गेभ्यः अपः ईत् ।
 विषमः उपन्यासः ।
 सतः तत्र परस्य कार्यम् उच्यते ।
 इह इदानीम् कस्य सतः परस्य कार्यम् भवितुम् अर्हति ।
 इह अपि सतः एव. कथम् ।
 परत्वम् स्वाभाविकम् ।
 अथ वाचनिके परत्वे सति अर्थः स्यात् परग्रहणेन ।
 वाचनिके च न अर्थः ।
 एतत् हि तस्य परस्य कार्यम् यत् असौ परः स्यात् ।
 अथ वा यत् अस्य परस्य सतः सञ्ज्ञा स्यात् ।
 यत्र तर्हि पञ्चमी न अस्ति तदर्थम् अयम् योगः वक्तव्यः ।
 क्व च पञ्चमी न अस्ति ।
 यत्र विकारागमाः शिष्यन्ते ।
 क्व च विकारागमाः शिष्यन्ते ।
 हनः त च ।
 त्रपुजतुनोः षुक् इति ।
 विकारागमेषु च उक्तम् ।
 किम् उक्तम् ।
 प्रत्ययविधानानुपपत्तिः तु ।
 तस्मात् तत्र पञ्चमीनिर्देशात् सिद्धम् इति ।
 अत्यन्तापरदृष्टानाम् वा परभूतलोपार्थम् ।
 अत्यन्तापरदृष्टानाम् तर्हि परभूतलोपार्थम् परग्रहणम् कर्तव्यम् ।
 ये एते अत्यन्तापरदृष्टाः क्विबादयः लुप्यन्ते तेषाम् परभूतानाम् लोपः यथा स्यात् ।
 अपरभूतानाम् मा भूत् ।
 किम् पुनः अत्यन्तापरदृष्टानाम् परभूतलोपवचने प्रयोजनम् ।
 किति णिति इति कार्याणि यथा स्युः इति ।
 एतत् अपि न अस्ति प्रयोजनम् ।
 आचार्यप्रवृत्तिः ज्ञापयति अत्यन्तापरदृष्टाः परभूताः लुप्यन्ते इति यत् अयम् तेषु कादीन् अनुबन्धान् आसजति ।
 कथम् कृत्वा ज्ञापकम् ।
 अनुबन्धासञ्जने एतत् प्रयोजनम् किति णिति इति कार्याणि यथा स्युः इति ।
 यदि च अत्र अत्यन्तापरदृष्टाः परभूताः लुप्यन्तेततः अनुबन्धासञ्जनम् अर्थवत् भवति ।
 प्रयोगनियमार्थम् वा ।
 प्रयोगनियमार्थम् तर्हि परग्रहणम् कर्तव्यम् ।
 परभूतानाम् प्रयोगः यथा स्यात् ।
 अपरभूतानाम् मा भूत् इति ।
 अस्ति पुनः किम् चित् अनिष्टम् यदर्थः नियमः स्यात् ।
 अस्ति इति आह ।
 प्रकृतेः अर्थाभिधाने प्रत्ययादर्शनात् । प्रकृतेः अर्थाभिधाने अप्रत्ययिकाः दृश्यन्ते ।
 क्व सः देवदत्तः क्व सः यज्ञ्दत्तः बभ्रुः मण्डुः लमकः इति ।
 बाभ्रव्यः माण्डव्यः लामकायनः इति प्रयोक्तव्ये बभ्रुः मण्डुः लमकः इति प्रयुज्यते ।
 द्वयसजादीनाम् च केवलदृष्टत्वात् ।
 द्वयसजादीनाम् च केवलानाम् प्रयोगः दृश्यते ।
 किम् अस्य द्वयसम् ।
 किम् अस्य मात्रम् ।
 का अद्य तिथी इति ।
 द्वयसजादयः वै वृत्तिजसदृशाः अवृत्तिजाः यथा बहुः तथा ।
 वावचने च अनुत्पत्त्यर्थम् । वावचने च अनुत्पत्त्यर्थम् परग्रहणम् कर्तव्यम् ।
 वा वचनेन अनुत्पत्तिः यथा स्यात् ।
 अथ क्रियमाणे अपि वै परग्रहणे कथम् इव वावचनेन अनुत्पत्तिः लभ्या ।
 क्रियमाणे परग्रहणे वावचनेन वा परः इति एतत् अभिसम्बध्यते ।
 अक्रियमाणे पुनः परग्रहणे वावचनेन किम् अन्यत् शक्यम् अभिसम्बन्धुम् अन्यत् अतः सञ्ज्ञायाः ।
 न च सञ्ज्ञायाः भावाभावौ इष्येते ।
 वावचने च उक्तम् ।
 किम् उक्तम् ।
 वावचनानर्थक्यम् च तत्र नित्यत्वात् सनः इति ।
 प्रयोगनियमार्थम् एव तर्हि परग्रहणम् कर्तव्यम् ।
 अथ एतस्मिन् प्रयोगनियमे सति किम् अयम् प्रत्ययहियमः ।
 प्रकृतिपरः एव प्रत्ययः प्रयोक्तव्यः अप्रकृतिपरः न इति ।
 आहोस्वित् प्रकृतिनियमः ।
 प्रत्ययपरा एव प्रकृतिः प्रयोक्तव्या अप्रत्यया न इति ।
 कः च अत्र विशेषः ।
 तत्र प्रत्ययनियमे प्र्कृतिनियमाभावः ।
 तत्र प्रत्ययनियमे सति प्र्कृतिनियमः न प्राप्नोति ।
 अप्रत्ययिकायाः प्रकृतेः प्रयोगः प्राप्नोति ।
 क्व सः देवदत्तः क्व सः यज्ञ्दत्तः बभ्रुः मण्डुः लमकः इति ।
 अस्तु तर्हि प्रकृतिनियमः ।
 प्रकृतिनियमे प्रत्ययानियमः ।
 प्रकृतिनियमे सति प्रत्ययस्य नियमः न प्राप्नोति ।
 किम् अस्य द्वयसम् ।
 किम् अस्य मात्रम् ।
 का अद्य तिथी इति ।
 अप्रकृतिकस्य प्रत्ययस्य प्रयोगः प्राप्नोति ।
 सिद्धम् तु उभयनियमात् ।
 सिद्धम् एतत् ।
 कथम् ।
 उभयनियमात् ।
 उभयनियमः अयम् ।
 प्रकृतिपरः एव प्रत्ययः प्रयोक्तव्यः प्रत्ययपरा एव च प्रकृतिः इति ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 परग्रहणसामर्थ्यात् ।
 अन्तरेण अपि परग्रहणम् स्यात् अयम् परः ।
 परः एव यथा स्यात् इति एवमर्थम् परग्रहणम् ।
 किमर्थम् इदम् उच्यते ।
 आद्युदात्तः यथा स्यात् ।
 अन्तोदात्तः मा भूत् इति ।
 न एतत् अस्ति प्रयोजनम् ।
 यम् इच्छति अन्तोदात्तम् करोति तत्र चकारम् अनुबन्धम् आह च चितः अन्तः उदात्तः इति ।
 मध्योदात्तः तर्हि मा भूत् इति ।
 मद्योदात्तम् यम् इच्छति तत्र रेफम् अनुबन्धम् करोति आह च उपोत्तमम् रिति इति ।
 अनुदात्तः तर्हि मा भूत् इति ।
 अनुदात्तम् अपि यम् इच्छति तत्र पकारम् अनुबन्धम् करोति आह च अनुदात्तौ सुप्पितौ इति ।
 स्वरितः तर्हि मा भूत् इति ।
 स्वरितम् अपि यम् इच्छति करोति तत्र तकारम् अनुबन्धम् आह च तित् स्वरितम् इति ।
 यः इदानीम् अतः अन्यः प्रत्ययः शेषः सः अन्तरेण अपि वचनम् आद्युदात्तः एव भविष्यति इति न अर्थः आद्युदात्तवचनेन ।
 एवम् अपि येषाम् एव प्रत्ययानाम् स्वरः नियम्यते ते एव नियतस्वराः स्युः ।
 यः इदानीम् अनियतस्वरः सः कदा चित् आद्युदात्तः कदा चित् अन्तोदात्तः कदा चित् मध्योदात्तः कदा चित् अनुदात्तः कचा चित् स्वरितः स्यात् ।
 आद्युदात्तः एव यथा स्यात् इति एवम् अर्थम् इदम् उच्यते ।
 अथ किमर्थम् प्रत्ययसञ्ज्ञासन्नियोगेन आद्युदात्तत्वम् उच्यते अनुदात्तत्वम् च न यत्र एव अन्यः स्वरः तत्र एव अयम् उच्येत ।
 ञ्निति आदिः नित्यम् प्रत्ययस्य च ।
 अदुपदेशात् लसार्वधातुकम् अनुदात्तम् सुप्पितौ च इति ।
 तत्र अयम् अपि अर्थः द्विः आद्युदात्तग्रहणम् द्विः च अनुदात्तग्रहणम् न कर्तव्यम् भवति ।
 प्रकृतम् अनुवर्तते ।
 अतः उत्तरम् पठति आद्युदात्तत्वस्य प्रत्ययसञ्ज्ञासन्नियोगे प्रयोजनम् यस्य सञ्ज्ञाकरणम् तस्य आद्युदात्तार्थम् ।
 आद्युदात्तत्वस्य प्रत्ययसञ्ज्ञासन्नियोगकरणे एतत् प्रयोजनम् यस्य सञ्ज्ञाकरणम् तस्य आद्युदात्तत्वम् यथा स्यात् ।
 असन्नियोगे हि यस्मात् सः तदादेः आद्युदात्तत्वम् तदन्तस्य च अनुदात्तत्वम् ।
 अक्रियमाणे हि प्रत्ययसञ्ज्ञासन्नियोगेन आद्युदात्तत्वे प्रत्ययग्रहणे यस्मात् सः तदादेः ग्रहणम् भवति इति तदादेः आद्युदात्तत्वम् प्रसज्येत तदन्तस्य च अनुदात्तत्वम् ।
 अथ क्रियमाणे अपि प्रत्ययसञ्ज्ञासन्नियोगेन आद्युदात्तत्वे अनुदात्तत्वे च कस्मात् एव तदादेः आद्युदात्तत्वम् न भवति तदन्तस्य च अनुदात्तत्वम् ।
 उत्पन्नः प्रत्ययः प्रत्ययाश्रयाणाम् कार्याणाम् निमित्तम् भवति न उत्पद्यमानः ।
 तत् यथा घटः कृतः घटाश्रयाणाम् कार्याणाम् निमित्तम् भवति न क्रियमाणः ।
 न वा प्रकृतेः आद्युदात्तवचनम् ज्ञापकम् तदादेः अग्रहणस्य ।
 न वा एषः दोषः ।
 किम् कारणम् ।
 यत् अयम् ञ्निति आदिः नित्यम् इति प्रकृतेः आद्युदात्तत्वम् शास्ति तत् ज्ञापयति आचार्यः न तदादेः आद्युदात्तत्वम् भवति इति ।
 तदन्तस्य तर्हि अनुदात्तत्वम् प्राप्नोति ।
 प्रकृतिस्वरस्य च विधानसामर्थ्यात् प्रत्ययस्वराभावः । यत् अयम् धातोः अन्तः प्रातिपदिकस्य अन्तः इति प्रकृतेः अन्तोदात्तत्वम् शास्ति तत् ज्ञापयति आचार्यः न तदन्तस्य अनुदात्तत्वम् भवति इति ।
 कथम् कृत्वा ज्ञापकम् ।
 यत्र हि अनुदात्तःप्रत्ययः प्रकृतिस्वरः तत् प्रयोजयति ।
 आगमानुदात्तार्थम् वा ।
 आगमानुदात्तार्थम् तर्हि प्रत्ययसञ्ज्ञासन्नियोगेन आद्युदात्तत्वम् उच्यते ।
 प्रत्ययसञ्ज्ञासन्नियोगेन आद्युदात्तत्वे कृते आगमाः अनुदात्ताः यथा स्युः इति ।
 न वा आगमस्य अनुदात्तवचनात् ।
 न वा एतत् अपि प्रयोजनम् अस्ति ।
 किम् कारणम् ।
 आगमस्य अनुदात्तवचनात् ।
 आगमाः अनुदात्ताः भवन्ति इति वक्ष्यामि ।
 के पुनः आगमाः अनुदात्तत्वम् प्रयोजयन्ति ।
 इट् ।
 लविता ।
 इट् तावत् न प्रयोजयति ।
 इदम् इह सम्प्रधार्यम् ।
 इट् क्रियताम् आद्युदात्तत्वम् इति ।
 किम् अत्र कर्तव्यम् ।
 परत्वात् इडागमः ।
 नित्यम् आद्युदात्तत्वम् ।
 कृते अपि इटि प्राप्नोति अकृते अपि प्राप्नोति ।
 इट् अपि नित्यः ।
 कृते अपि आद्युदात्तत्वे प्राप्नोति अकृते अपि प्राप्नोति ।
 अनित्यः इट् ।
 अन्यथास्वरस्य कृते आद्युदात्तत्वे प्रप्नोति अन्यथास्वरस्य अकृते ।
 स्वरभिन्नस्य च प्राप्नुवन् विधिः अनित्यः भवति ।
 आद्युदात्तत्वम् अपि अनित्यम् ।
 अन्यस्य कृते इटि प्राप्नोति अन्यस्य अकृते ।
 शब्दान्तरस्य च प्राप्नुवन् विधिः अनित्यः भवति ।
 उभयोः अनित्ययोः परत्वात् इडागमः ।
 अन्तरङ्गम् तर्हि आद्युदात्तत्वम् ।
 का अन्तरङ्गता ।
 उत्पत्तिसन्नियोगेन आद्युदात्तत्वम् उच्यते ।
 उत्पन्ने प्रत्यये प्रकृतिप्रत्ययौ आश्रित्य अङ्गस्य इडागमः ।
 आद्युदात्तत्वम् अपि न अन्तरङ्गम् यावता प्रत्यये आश्रीयमाणे प्रकृतिः अपि आश्रिता भवति ।
 अन्तरङ्गम् एव आद्युदात्तत्वम् ।
 कथम् ।
 इदानीम् एव हि उक्तम् न प्रत्ययस्वरविधौ तदादिविधिः भवति इति ।
 सीयुट् तर्हि प्रयोजयति ।
 अवचने हि सीयुडादेः आद्युदात्तत्वम् । अक्रियमाणे हि आगमानुदात्तत्वे क्रियमाणे अपि प्रत्ययसञ्ज्ञासन्नियोगेन आद्युदात्तत्वे सीयुडादेः लिङः आद्युदात्तत्वम् प्रसज्येत ।
 लविषीय पविषीय ।
 तत् तर्हि वक्तव्यम् आगमाः अनुदात्ताः भवन्ति इति ।
 न वक्तव्यम् ।
 आचार्यप्रवृत्तिः ज्ञापयति आगमाः अनुदात्ताः भवन्ति इति यत् अयम् यासुट् परसमैपदेषु उदात्तः ङित् च इति आह ।
 न एतत् अस्ति ज्ञापकम् वक्ष्यति एतत् ।
 यासुटः ङिद्वचनम् पिदर्थम् उदात्तवचनम् च इति ।
 शक्यम् अनेन वक्तुम् यासुट् परस्मैपदेषु भवति अपित् च लिङ् भवति इति ।
 सः अयम् एवम् लघीयसा न्यासेन सिद्धे सति यत् गरीयांसम् यत्नम् आरभते तत् ज्ञपयति आचार्यः आगमाः अनुदात्ताः भवन्ति इति ।
 शक्यम् इदम् लब्धुम् ।
 यदि एव वचनात् अथ अपि ज्ञापकात् आगमाः अनुदात्ताः भवन्ति ।
 आगमैः तु व्यवहितत्वात् आद्युदात्तत्वम् न प्राप्नोति ।
 आगमाः अविद्यमानवत् भवन्ति इति वक्ष्यामि ।
 यदि आगमाः अविद्यमानवत् भवन्ति इति उच्यते लविता अवादेशः न प्राप्नोति ।
 स्वरविधौ इति वक्ष्यामि ।
 एवम् अपि लविता उदात्तात् अनुदात्तस्य स्वरितः इति स्वरितः न प्राप्नोति ।
 षाष्ठिके स्वरे इति वक्ष्यामि ।
 एवम् अपि शिक्षितः निष्ठा च द्व्यच् अनात् इत् एषः स्वरः प्राप्नोति ।
 प्रत्ययस्वरविधौ इति वक्ष्यामि ।
 तत् तर्हि वक्तव्यम् अविद्यमानवत् भवन्ति इति ।
 न वक्तव्यम् ।
 आचार्यप्रवृत्तिः ज्ञापयति आगमाः अविद्यमानवत् भवन्ति इति यत् अयम् यासुट् परसमैपदेषु उदात्तः ङित् च इति आह ।
 न एतत् अस्ति ज्ञापकम् ।
 वक्ष्यति एतत् ।
 यासुटः ङिद्वचनम् पिदर्थम् उदात्तवचनम् च इति ।
 शक्यम् अनेन वक्तुम् ।
 यासुट् परस्मैपदेषु भवति अपित् च लिङ् भवति इति ।
 सः अयम् एवम् लघीयसा न्यासेन सिद्धे सति यत् गरीयांसम् यत्नम् आरभते तत् ज्ञपयति आचार्यः आगमाः अविद्यमानवत् भवन्ति इति ।
 आद्युदात्तस्य वा लोपार्थम् ।
 आद्युदात्तस्य तर्हि लोपार्थम् प्रत्ययसञ्ज्ञासन्नियोगेन आद्युदात्तत्वम् उच्यते ।
 प्रत्ययसञ्ज्ञासन्नियोगेन आद्युदात्तत्वे कृते उदात्तनिवृत्तिस्वरः सिद्धः भवति स्रौघ्नी माथुरी ।
 अत्र हि परत्वात् लोपः प्रत्यय्स्वरम् बाधेत ।
 न वा बहिरङ्गलक्षणत्वात् ।
 न वा एतत् प्रयोजयति ।
 किम् कारणम् ।
 बहिरङ्गलक्षणत्वात् ।
 बहिरङ्गलक्षणः लोपः अन्तरङ्गलक्षणः स्वरः ।
 असिद्धम् बहिरङ्गम् अन्तरङ्गे ।
 अवश्यम् च एषा परिभाषा आश्रयितव्या ।
 अवचने हि ञिन्नित्कित्सु अतिप्रसङ्गः ।
 अनाश्रीयमाणायाम् अस्याम् परिभाषायाम् क्रियमाणे अपि प्रत्ययसञ्ज्ञासन्नियोगेन आद्युदात्तत्वेञिन्नित्कित्सु अतिप्रसङ्गः स्यात् ।
 औत्सी कंसिकी आत्रेयी इति ।
 अत्र हि परत्वात् लोपः ञिन्नित्कित्स्वरान् बाधेत ।
 न एषः दोषः ।
 ञिन्नित्कित्स्वराः प्रत्यय्स्वरापवादाः ।
 न च अपवादविषये उत्सर्गः भिनिविशते ।
 पूर्वम् हि अपवादाः अभिनिविशन्ते पश्चात् उत्सर्गः ।
 प्रकल्प्य वा अपवादविषयम् ततः उत्सर्गः अभिनिविशते ।
 न तावत् अत्र कदा चित् प्रत्ययाद्युदात्तत्वम् भवति ।
 अपवादान् ञिन्नित्कित्स्वरान् प्रतीक्षते ।
 कंसिक्याम् भूयान् अपहारः ।
 अन्यस्य अत्र उदात्तत्वम् अन्यस्य लोपः ।
 आदेः उदात्तत्वम् अन्त्यस्य लोपः ।
 इदम् तर्हि आत्रेयी इति ।
 अत्र हि परत्वात् लोपः कित्स्वरम् बाधेत ।
 तस्मात् एषा परिभाषा आश्रयितव्या ।
 एतस्याम् च सत्याम् शक्यम् प्रत्ययसन्नियोगेन आद्युदात्तत्वम् अवक्तुम् ।
 प्रत्ययाद्युदात्तत्वात् धातोः अन्तः ।
 प्रत्ययाद्युदात्तत्वात् धातोः अन्तः इति एतत् भवति विप्रतिषेधेन ।
 प्रत्ययाद्युदात्तत्वस्य अवकाशः यत्र अनुदात्ता प्रकृतिः ।
 समत्वम् सिमत्वम् ।
 धातोः अन्तः इति अस्य अवकाशः यत्र अनुदात्तः प्रत्ययः ।
 पचति पठति ।
 इह उभयम् प्राप्नोति ।
 गोपायति धपायति ।
 धातोः अन्तः इति एतत् भवति विप्रतिषेधेन. पित्स्वरात् तित्स्वरः टापि । पित्स्वरात् तित्स्वरः टापि भवति विप्रतिषेधेन ।
 पित्स्वरस्य अवकाशः ।
 पचति पठति ।
 तित्स्वरस्य अवकाशः ।
 कार्यम् हार्यम् ।
 इह उभयम् प्राप्नोति ।
 कार्या हार्या ।
 तित्स्वरः भवति विप्रतिषेधेन ।
 चित्स्वरः चापि पित्स्वरात् । चित्स्वरः चापि पित्स्वरात् भवति विप्रतिषेधेन ।
 चित्स्वरस्य अवकाशः ।
 चलनः चोपनः ।
 पित्स्वरस्य सः एव ।
 इह उभयम् प्राप्नोति ।
 आम्बष्ठ्या सौवीर्या ।
 चित्स्वरः भवति विप्रतिषेधेन ।
 न वा आद्युतात्तस्य प्रत्ययसञ्ज्ञासन्नियोगात् । न वा अर्थः विप्रतिषेधेन ।
 किम् कारणम् ।
 आद्युतात्तस्य प्रत्ययसञ्ज्ञासन्नियोगात् ।
 प्रत्ययसञ्ज्ञासन्नियोगेन आद्युदात्तत्वे कृते सतिशिष्टत्वात् धातुस्वरः भविष्यति ।
 अयम् च अपि अयुक्तः विप्रतिषेधः पित्स्वरस्य तित्स्वरस्य च ।
 किम् कारणम् ।
 टापि स्वरितेनैकादेशः ।
 टापि स्वरितेन एकादेशः भवति ।
 इदम् इह सम्प्रधार्यम् ।
 स्वरितत्वम् क्रियताम् एकादेशः इति ।
 किम् अत्र कर्तव्यम् ।
 परत्वात् स्वरितत्वम् ।
 नित्यः एकादेशः ।
 कृते अपि स्वरितत्वे प्राप्नोति अकृते अपि प्राप्नोति ।
 । स्वरितत्वम् अपि नित्यम् ।
 कृते अपि एकादेशे प्राप्नोति अकृते अपि ।
 अनित्यम् स्वरितत्वम् ।
 अन्यस्य कृते एकादेशे प्राप्नोति अन्यस्य अकृते ।
 शब्दान्तरस्य च प्राप्नुवन् विधिः अनित्यः भवति ।
 एकादेशः अपि अनित्यः ।
 अन्यथास्वरस्य कृते स्वरितत्वे प्राप्नोति अन्यथास्वरस्य अकृते ।
 स्वरभिन्नस्य च प्राप्नुवन् विधिः अनित्यः भवति ।
 अन्तरङ्गः तर्हि एकादेशः ।
 का अन्तरङ्गता ।
 वर्णौ आश्रित्य एकादेशः पदस्य स्वरितत्वम् ।
 स्वरितत्वम् अपि अन्तरङ्गम् ।
 कथम् ।
 वक्ष्यति एतत् ।
 पदग्रहणम् परिमाणार्थम् इति ।
 उभयोः अन्तरङ्गयोः परत्वात् स्वरितत्वम् ।
 स्वरितत्वे कृते आन्तर्यतः स्वरिदानुदात्तयोः स्वरितः भविष्यति ।
 अयम् च अपि अयुक्तः विप्रतिषेधः पित्स्वरस्य चित्स्वरस्य च ।
 किम् कारणम् ।
 चापि चित्करणात् ।
 चापि चित्करणसामर्थ्यात् अन्तोदात्तत्वम् भविष्यति ।
 गुपादिषु अनुबन्धकरणम् किमर्थम् ।
 गुपादिषु अनुबन्धकरणम् आत्मनेपदार्थम् । गुपादिषु अनुबन्धाः क्रियन्ते आत्मनेपदम् यथा स्यात् ।
 क्रियमाणेषु अपि अनुबन्धेषु आत्मनेपदम् न एव प्राप्नोति ।
 किम् कारणम् ।
 सना व्यवहितत्वात् ।
 पूर्ववत् सनः इति एवम् भविष्यति ।
 पूर्ववत् सनः इति उच्यते ।
 न चे एतेभ्यः प्राक् सनः आत्मनेपदम् न अपि परस्मैपदम् पश्यामः ।
 एवम् तर्हि अनुबन्धकरणसामर्थ्यात् भविष्यति ।
 अथ वा अवयवे कृतम् लिङ्गम् समुदायस्य विशेषकम् भविष्यति ।
 तत् यथा गोः सक्थनि कर्णे वा कृतम् लिङ्गम् गोः विशेषकम् भवति ।
 यदि अवयवे कृतम् लिङ्गम् समुदायस्य विशेषकम् भवति जुगुप्सयति मीमांसयति इति अत्र अपि प्राप्नोति ।
 अवयवे कृतम् लिङ्गम् कस्य समुदायस्य विशेषकम् भवति ।
 यम् समुदायम् यः अवयवः न व्यभिचरति ।
 सनम् च न व्हभिचरति ।
 णिचम् पुनः व्यभिचरति ।
 तत् यथा तत् यथा गोः सक्थनि कर्णे वा कृतम् लिङ्गम् गोः विशेषकम् भवति न गोमण्डलस्य ।
 अभ्यासदीर्घत्वे अवर्णस्य दीर्घप्रसङ्गः ।
 अभ्यासदीर्घत्वे अवर्णस्य दीर्घत्वम् प्राप्नोति ।
 मीमांसते ।
 ननु चे इत्त्वे कृते दीर्घत्वम् भविष्यति ।
 कथम् पुनः उत्पत्तिसन्नियोगेन दीर्घत्वम् उच्यमानम् इत्त्वम् प्रतीक्षते ।
 अथ कथम् अभ्यासम् प्रतीक्षते ।
 वचनात् अभ्यासम् प्रतीक्षते ।
 इत्त्वम् पुनः न प्रतीक्षते ।
 न वा अभ्यासविकारेषु अपवादस्य उत्सर्गाबाधकत्वात् ।
 न वा एषः दोषः ।
 किम् कारणम् ।
 अभ्यासविकारेषु अपवादस्य उत्सर्गाबाधकत्वात् ।
 अभ्यासविकारेषु अपवादाः उत्सर्गान् न बाधन्ते इति एवम् दीर्घत्वम् उच्यमानम् इत्त्वम् न बाधिष्यते ।
 अथ वा मान्बधदान्शन्भ्यः ई च अभ्यासस्य इति वक्ष्यामि ।
 एवम् अपि हलादिशेषापवादः ईकारः प्राप्नोति ।
 ई च अचः इति वक्ष्यामि ।
 अथ वा मान्बधदान्शन्भ्यः दीर्घः च इतः अभ्यासस्य इति वक्ष्यामि ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् अभ्यासदीर्घत्वे अवर्णस्य दीर्घप्रसङ्गः इति ।
 परिहृतम् एतत् न वा अभ्यासविकारेषु अपवादस्य उत्सर्गाबाधकत्वात् इति ।
 अथ वा न एवम् विज्ञायते दीर्घः च अभ्यासस्य इति ।
 कथम् तर्हि ।
 दीर्घः च आभ्यासस्य इति ।
 किम् इदम् आभ्यासस्य इति ।
 अभ्यासविकारः आभ्यासः तस्य इति ।
 धातोः इति किमर्थम् ।
 प्रकर्तुम् ऐच्छत् प्राचिकीर्षत् ।
 सोपसर्गात् मा भूत् ।
 कर्मग्रहणात् सन्विधौ धातुग्रहणानर्थक्यम् ।
 कर्मग्रहणात् सन्विधौ धातुग्रहणम् अनर्थकम् ।
 कर्मणः समानकर्तृकात् इच्छायाम् वा सम्भवति इति एव धातोः उत्पत्तिः भविष्यति ।
 सोपर्सर्गम् वै कर्म ।
 ततः उत्पत्तिः प्राप्नोति ।
 सोपसर्गम् कर्म इति चेत् कर्मविशेषकत्वात् उपसर्गस्य अनुपसर्गम् कर्म ।
 सोपसर्गम् कर्म इति चेत् कर्मविशेषकः उपसर्गः ।
 अनुपसर्गम् हि कर्म ।
 अवश्यम् च एतत् एवम् विज्ञेयम् अनुपसर्गम् कर्म इति ।
 सोपसर्गस्य हि कर्मत्वे धात्वधिकारे अपि सनः अविधानम् अकर्मत्वात् ।
 यः हि मन्यते सोपसर्गम् कर्म इति क्रियमाणे अपि तस्य धातुग्रहणे सनः अविधिः स्यात् ।
 किम् कारणम् ।
 अकर्मत्वात् ।
 इदम् तर्हि प्रयोजनम् ।
 सुबन्तात् उत्पत्तिः मा भूत् ।
 सुबन्तात् च अप्रसङ्गः क्यजादीनाम् अपवादत्वात् ।
 सुबन्तात् च सनः अप्रसङ्गः ।
 किम् कारणम् ।
 क्यजादीनाम् अपवादत्वात् ।
 सुबन्तात् क्यजादयः विधीयन्ते ।
 ते अपवादत्वात् बाधकाः भविष्यन्ति ।
 अनभिधानात् वा ।
 अथ वा अनभिधानात् सुबन्तात् उत्पत्तिः न भविष्यति ।
 न हि सुबन्तात् उत्पद्यमानेन सना इच्छाया अभिधानम् स्यात् ।
 अनभिधानात् ततः उत्पत्तिः न भविष्यति ।
 इयम् तावत् अगतिका गतिः यत् उच्यते अनभिधानात् इति ।
 यत् अपि उच्यते सुबन्तात् च अप्रसङ्गः क्यजादीनाम् अपवादत्वात् इति ।
 भवेत् कस्मात् चित् अप्रसङ्गः स्यात् आत्मेच्छायाम् ।
 परेच्छायाम् तु प्राप्नोति राज्ञः पुत्रम् इच्छति इति ।
 एवम् तर्हि इदम् इह व्यपदेश्यम् सत् आचार्यः न व्यपदिशति ।
 किम् ।
 समानकर्तृकात् इति उच्यते ।
 न च सुबन्तस्य समानः कर्ता अस्ति ।
 एवम् अपि भवेत् कस्मात् चित् अप्रसङ्गः यस्य कर्ता न अस्ति ।
 इह तु प्राप्नोति आसितुम् इच्छति शयितुम् इच्छति ।
 इच्छायाम् अर्थे सन् विधीयते इच्छार्थेषु च तुमुन् ।
 तत्र तुमुना उक्ततत्वात् तस्य अर्थस्य सन् न भविष्यति ।
 एवम् अपि इह प्राप्नोति आसनम् इच्छति शयनम् इच्छति इति ।
 इह यः विशेषः उपाधिः वा उपादीयते द्योत्ये तस्मिन् तेन भवितव्यम् ।
 यः च इह अर्थः गम्यते आसितुम् इच्छति शयितुम् इच्छति स्वयम् ताम् क्रियाम् कर्तुम् इच्छति इति न असौ इह गम्यते आसनम् इच्छति शयनम् इच्छति इति ।
 अन्यस्य अपि आसनम् इच्छति इति एषः अपि अर्थः गम्यते ।
 अवश्यम् च एतत् एवम् विज्ञेयम् ।
 यः हि मन्यते अद्योत्ये तस्मिन् तेन भवितव्यम् इति क्रियमाणे अपि तस्य धातुग्रहणे इह प्रसज्येत सङ्गतम् इच्छति देवदत्तः यज्ञदत्तेन इति ।
 कर्मसमानकर्तृकग्रहणानर्थक्यम् च इच्छाभिधाने प्रत्ययविधानात् ।
 कर्मसमानकर्तृकग्रहणम् च अनर्थकम् ।
 किम् कारणम् ।
 इच्छाभिधाने प्रत्ययविधानात् ।
 इच्छायाम् अभिधेयायाम् सन् विधीयते ।
 अकर्मणः हि असमानकर्तृकात् वा अनभिधानम् । इच्छायाम् अभिधेयायाम् सन् विधीयते ।
 न च अकर्मणः असमानकर्तृकात् वा उत्पद्यमानेन सना इच्छाया अभिधानम् स्यात् ।
 अनभिधानात् ततः उत्पत्तिः न भविष्यति ।
 अङ्गपरिमाणार्थम् तु ।
 अङ्गपरिमाणार्थम् तर्हि अन्यतरत् कर्तव्यम् कर्मग्रहणम् धातुग्रहणम् वा ।
 अङ्गपरिमाणम् ज्ञास्यामि इति ।
 किम् पुनः अत्र ज्यायः ।
 धातुग्रहणम् एव ज्यायः ।
 अङ्गपरिमाणम् च एव विज्ञातम् भवति ।
 अपि च धातोः विहितः प्रत्ययः शेषः आर्धधातुकसञ्ज्ञः भवति इति सनः आर्धधातुकसञ्ज्ञा सिद्धा भवति ।
 यत् च अपि एतत् उक्तम् कर्मग्रहणात् सन्विधौ धातुग्रहणानर्थक्यम् सोपसर्गम् कर्म इति चेत् कर्मविशेषकत्वात् उपसर्गस्य अनुपसर्गम् कर्म सोपसर्गस्य हि कर्मत्वे धात्वधिकारे अपि सनः अविधानम् अकर्मत्वात् इति स्वपक्षः अनेन वर्णितः ।
 युक्तम् इह द्रष्टव्यम् किम् न्याय्यम् कर्म इति ।
 एतत् च अत्र युक्तम् यत् सोपसर्गम् कर्म स्यात् ।
 ननु च उक्तम् सोपसर्गस्य हि कर्मत्वे धात्वधिकारे अपि सनः अविधानम् अकर्मत्वात् इति ।
 न एषः दोषः ।
 कर्मणः इति न एषा धातुसमानाधिकरणा पञ्चमी ।
 कर्मणः धातोः इति ।
 किम् तर्हि ।
 अवयवयोगा एषा षष्ठी ।
 कर्मणः यः धातुः अवयवः ।
 यदि अवयवयोगा एषा षष्ठीकेवलात् उत्पत्तिः न प्राप्नोति ।
 चिकीर्षति जिहीर्षति इति ।
 एषः अपि व्यपदेशिवद्भावेन कर्मणः धातुः अवयः भवति ।
 कामम् तर्हि अनेन एव हेतुना क्यच् अपि कर्तव्यः ।
 महान्तम् पुत्रम् इच्छति ।
 कर्मणः यत् सुबन्तम् अवययः इति ।
 न कर्तव्यः ।
 असामर्थ्यात् न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 वावचनानर्थक्यम् च तत्र नित्यत्वात् सनः ।
 वावचनम् च अनर्थकम् ।
 किम् कारणम् ।
 तत्र नित्यत्वात् सनः ।
 इह हि द्वौ पक्षौ वृत्तिपक्षः अवृत्तिपक्षः च ।
 स्वभावतः च एतत् भवति वाक्यम् च प्रत्ययः च ।
 तत्र स्वाभाविके वृत्तिविषये नित्ये प्रत्यये प्राप्ते वावचनेन किम् अन्यत् शक्यम् अभिसम्बन्धुम् अन्यत् अतः सञ्ज्ञायाः ।
 न च सञ्ज्ञायाः भावाभावौ इष्येते ।
 तस्मात् न अर्थः वावचनेन ।
 तुमुनन्तात् वा तस्य च लुग्वचनम् ।
 तुमुनन्तात् वा सन् वक्तव्यः तस्य च तुमुनः लुक् वक्तव्यः ।
 कर्तुम् इच्छति चिकीर्षति ।
 लिङुत्तमात् वा ।
 लिङुत्तमात् वा सन् वक्तव्यः तस्य च लिङः लुक् वक्तव्यः ।
 कुर्याम् इति इच्छति चिकीर्षति ।
 आशङ्कायाम् अचेतनेषु उपसङ्ख्यानम् ।
 आशङ्कायाम् अचेतनेषु उपसङ्ख्यानम् कर्तव्यम् ।
 अश्मा लुलुठिषते ।
 कूलम् पिपतिषति इति ।
 किम् पुनः कारणम् न सिध्यति ।
 एवम् मन्यते ।
 चेतनावतः एतत् भवति इच्छा इति ।
 कूलम् च अचेतनम् ।
 अचेतनग्रहणेन न अर्थः ।
 आशङ्कायाम् इति एव ।
 इदम् अपि सिद्धम् भवति ।
 श्वा मुमूर्षति ।
 न वा तुल्यकारणत्वात् इच्छयाः हि प्रवृत्तितः उपलब्धिः ।
 न वा कर्तव्यम् ।
 किम् कारणम् ।
 तुल्यकारणत्वात् ।
 तुल्यम् हि कारणम् चेतनावति देवदत्ते कूले च अचेतने ।
 किम् कारणम् ।
 इच्छयाः हि प्रवृत्तितः उपलब्धिः ।
 इच्छयाः हि प्रवृत्तितः उपलब्धिः भवति ।
 यः अपि असु कटम् चिकीर्षुः भवति न असौ आघोषयति ।
 कटम् करिष्यामि इति ।
 किम् तर्हि ।
 सन्नद्धम् रज्जुकीलक्पूलपाणिम् दृष्ट्वा ततः इच्छा गम्यते ।
 कूलस्य अपि पिपतिषतः लोष्टाः शीर्यन्ते भिदा जायन्ते देशात् देशान्तरम् उपसङ्क्रामति ।
 श्वानः खलु अपि मुमूर्षवः एकान्तशीलाः शूनाक्षाः च भवन्ति ।
 उपमानात् वा सिद्धम् ।
 उपमानात् वा सिद्धम् एतत् ।
 कथम् ।
 लुलुठिषते इव लुलुठिषते ।
 पिपतिषति इव पिपतिषति ।
 न तिङन्तेन उपमानम् अस्ति ।
 एवम् तर्हि इच्छा इव इच्छा ।
 सर्वस्य वा चेतनावत्त्वात् ।
 अथ वा सर्वम् चेतनावत् ।
 एवम् हि आह ।
 कंसकाः सर्पन्ति ।
 शिरीषः अधः स्वपिति ।
 सुवर्चला आदित्यम् अनु पर्येति ।
 आस्कन्द कपिलक इति उक्ते तृणम् आस्कन्दति ।
 अयस्कान्तम् अयः सङ्क्रामति ।
 ऋषिः पठति श्र्णोत ग्रावाणः
 इमे इषवः बहवः पठ्यन्ते ।
 तत्र न ज्ञायते कस्य अयम् अर्थे सन् विधीयते इति ।
 इषेः छत्वभाविनः ।
 यदि एवम् कर्तुम् अन्विच्छति कर्तुम् अन्वेषणा अत्र अपि प्राप्नोति ।
 एवम् तर्हि यस्य स्त्रियाम् इच्छा इति एतत् रूपम् निपात्यते ।
 कस्य च एतत् निपात्यते ।
 कान्तिकर्मणः ।
 अथ इह ग्रामम् गन्तुम् इच्छति इति कस्य किम् कर्म ।
 इषेः उभे कर्मणी ।
 यदि एवम् ग्रामम् गन्तुम् इच्छति ग्रामाय गन्तुम् इच्छति इति गत्यर्थकर्मणि द्वितीयाचतुर्थ्यौ न प्राप्नुतः ।
 एवम् तर्हि गमेः ग्रामः कर्म इषेः गमिः कर्म ।
 एवम् अपि इष्यते ग्रामः गन्तुम् इति परसाधने उत्पद्यमानेन लेन ग्रामस्य अभिधानम् न प्राप्नोति ।
 एवम् तर्हि गमेः ग्रामः कर्म इषेः उभे कर्मणी ।
 अथ सनन्तात् सना भवितव्यम् चिकीर्षितुम् इच्छति जिहीर्षितुम् इच्छति इति ।
 न भवितव्यम् ।
 किम् कारणम् ।
 अर्थगत्यर्थः शब्दप्रयोगः ।
 अर्थम् सम्प्रत्याययिष्यामि इति शब्दः प्रयुज्यते ।
 तत्र एकेन उक्तत्वात् तस्य अर्थस्य अपरस्य प्रयोगेण न भवितव्यम् ।
 किम् कारणम् ।
 उक्तार्थानाम् अप्रयोगः ।
 न तर्हि इदानीम् इदम् भवति एषितुम् इच्छति एषिषिषति इति ।
 अस्ति अत्र विशेषः ।
 एकस्य अत्र इषेः इषिः साधनम् वर्तमानकालः च प्रत्ययः ।
 अपरस्य बाह्यम् साधनम् सर्वकालः च प्रत्ययः ।
 इह अपि तर्हि एकस्य इषेः करोतिविषिष्टः इषिः साधनम् वर्तमानकालः च प्रत्ययः ।
 अपरस्य बाह्यम् साधनम् सर्वकालः च प्रत्ययः ।
 येन एव खलु अपि हेतुना एतत् वाक्यम् भवति चिकीर्षितुम् इच्छति जिहीर्षितुम् इच्छति इति तेन एव हेतुना वृत्तिः अपि प्राप्नोति ।
 तस्मात् सनन्तात् सनः प्रतिषेधः वक्तव्यः ।
 तम् च अपि ब्रुवता इषिसनः इति वक्तव्यम् ।
 भवति हि जुगुप्सिषते मीमांसिषते इति ।
 शैषिकात् मतुबर्थीयात् शैषिकः मतुबर्थिकः सरूपः प्रत्ययः न इष्टः ।
 सनन्तात् न सन् इष्यते ।
 किमर्थः चकारः ।
 स्वरार्थः ।
 चितः अन्तः उदात्तः भवति इति अन्तोदात्तत्वम् यथा स्यात् ।
 न एतत् अस्ति प्रयोजनम् ।
 एकाच् अयम् ।
 तत्र न अर्थः स्वरार्थेन चकारेण अनुबन्धेन ।
 प्रत्ययस्वरेण एव सिद्धम् ।
 विशेषणार्थः तर्हि ।
 क्व विशेषणार्थेन अर्थः ।
 अस्य च्वौ क्यचि च इति ।
 क्ये च इति उच्यमाने अपि काकः श्येनायते अत्र अपि प्रसय्जेत ।
 न एतत् अस्ति ।
 तदनुबन्धकग्रहणे अतदनुबन्धकस्य ग्रहणम् न इति एवम् एतस्य न भविष्यति ।
 सामान्यग्रहणाविघातार्थः तर्हि ।
 क्व च सामान्यग्रहणाविघातार्थेन अर्थः ।
 नः क्ये इति ।
 अथ आत्मन्ग्रहणम् किमर्थम् ।
 आत्मेच्छायाम् यथा स्यात् ।
 परेच्छायाम् मा भूत् इति ।
 राज्ञः पुत्रम् इच्छति इति ।
 क्रियमाणे अपि आत्मग्रहणे परेच्छायाम् प्राप्नोति ।
 किम् कारणम् ।
 आत्मनः इति इयम् कर्तरि षष्ठी ।
 इच्छा इति अकारः भावे ।
 सः यदि एव आत्मनः इच्छा अथ अपि परस्य आत्मेच्छा एव असौ भवति ।
 न आत्मग्रहणेन इच्छा अभिसम्बध्यते ।
 किम् तर्हि ।
 सुबन्तम् अभिसम्बध्यते ।
 आत्मनः यत् सुबन्तम् इति ।
 यदि आत्मग्रहणम् क्रियते छन्दसि परेच्छायाम् न प्राप्नोति ।
 म त्वा वृकाः अघायवः विदन् ।
 तस्मात् न अर्थः आत्मग्रहणेन ।
 इह कस्मात् न भवति राज्ञः पुत्रम् इच्छति इति ।
 असामर्थ्यात् ।
 कथम् असामर्थ्यम् ।
 सापेक्षम् असमर्थम् भवति इति ।
 छन्दसि अपि तर्हि न प्राप्नोति ।
 म त्वा वृकाः अघायवः विदन् ।
 अस्ति अत्र विशेषः ।
 अन्तरेण अपि अत्र तृतीयस्य पदस्य प्रयोगम् परेच्छा गम्यते ।
 कथम् पुनः अन्तरेण अपि अत्र तृतीयस्य पदस्य प्रयोगम् परेच्छा गम्यते ।
 ते च एव वृकाः एवमात्मकः हिंस्राः ।
 कः च आत्मनः अघम् एषितुम् अर्हति ।
 अतः अन्तरेण अपि अत्र तृतीयस्य पदस्य प्रयोगम् परेच्छा गम्यते ।
 यथा एव तर्हि छन्दसि अघशब्दात् परेच्छायाम् ख्यच् भवति एवम् भाषायाम् अपि प्राप्नोति ।
 अघम् इच्छति इति ।
 तस्मात् आत्मग्रहणम् कर्तव्यम् ।
 छन्दसि कथम् ।
 आचार्यप्रवृत्तिः ज्ञापयति भवति छन्दसि अघशब्दात् परेच्छायाम् क्यच् इति यत् अयम् अश्वाघस्यात् इति क्यचि प्रत्कृते ईत्वबाधनार्थम् आकारम् शास्ति ।
 अथ सुब्ग्रहणम् किमर्थम् ।
 सुबन्तात् उत्पत्तिः यथ स्यात् ।
 प्रातिपदिकात् मा भूत् इति ।
 न एतत् अस्ति प्रयोजनम् ।
 न अस्ति अत्र विशेषः सुबन्तात् उत्पत्तौ सत्याम् प्रातिपदिकात् वा अयम् अस्ति विशेषः ।
 सुबन्तात् उत्पत्तौ सत्याम् पदसञ्ज्ञा सिद्धा भवति ।
 प्रातिपदिकात् उत्पत्तौ सत्याम् पदसञ्ज्ञा न प्राप्नोति ।
 ननु च प्रातिपदिकात् उत्पत्तौ सत्याम् पदसञ्ज्ञा सिद्धा ।
 कथम् ।
 आरभ्यते नः क्ये इति ।
 तत् च अवश्यम् कर्तव्यम् सुबन्तात् उत्पत्तौ सत्याम् नियमार्थम् ।
 तत् एव प्रातिपदिकात् उत्पत्तौ सत्याम् विध्यर्थम् भविष्यति ।
 इदम् तर्हि प्रयोजनम् ।
 सुबन्तात् उत्पत्तिः यथ स्यात् ।
 धातोः मा भूत् इति ।
 एतत् अपि न अस्ति प्रयोजनम् ।
 धातोः सन् विधीयते ।
 सः बाधकः भविष्यति ।
 अनवकाशाः हि विधयः बाधकाः भवन्ति सावकाशः च सन् ।
 कः अवकाशः ।
 परेच्छा ।
 न परेच्छायाम् सना भवितव्यम् ।
 किम् कारणम् ।
 समानकर्तृकात् इति उच्यते ।
 यावत् च इह आत्मग्रहणम् तावत् तत्र समानकर्तृकग्रहणम् ।
 इदम् तर्हि प्रयोजनम् ।
 सुबन्तात् उत्पत्तिः यथ स्यात् ।
 वाक्यात् मात् भूत् इति ।
 महान्तम् पुत्रम् इच्छति इति ।
 न वा भवति महापुत्रीयति इति ।
 भवति यदा एतत् वाक्यम् भवति ।
 महान् पुत्रः महापुत्रः ।
 महापुत्रम् इच्छति महापुत्रीयति इति ।
 यदा तु एतत् वाक्यम् भवति महान्तम् पुत्रम् इच्छति इति तदा न भवितव्यम् तदा च प्राप्नोति ।
 तदा मा भूत् इति ।
 अथ क्रियमाणे अपि सुब्ग्रहणे कस्मात् एव अत्र न भवति ।
 सुबन्तम् हि एतत् वाक्यम् ।
 न एतत् सुबन्तम् ।
 कथम् ।
 प्रत्ययग्रहणे यस्मात् तदादेः ग्रहणम् भवति इति ।
 अथ यत् अत्र सुबन्तम् तस्मात् उत्पत्तिः कस्मात् न भवति ।
 समानाधिकरणानाम् सर्वत्र अवृत्तिः अयोगात् एकेन ।
 समानाधिकरणानाम् सर्वत्र एव वृत्तिः न भवति ।
 क्व सर्वत्र ।
 समासविधौ प्रत्ययविधौ ।
 समासविधौ तावत् ।
 ऋद्धस्य राज्ञः पुरुषः ।
 महत् कष्टम् श्रितः इति ।
 प्रत्ययविधौ ।
 ऋद्धस्य उपगोः अपत्यम् ।
 महान्तम् पुत्रम् इच्छति ।
 इति ।
 किम् पुनः कारणम् समानाधिकरणानाम् सर्वत्र वृत्तिः न भवति ।
 अयोगात् एकेन ।
 न हि एकेन पदेन योगः भवति ।
 इह तावत् ऋद्धस्य राज्ञः पुरुषः इति षष्ठ्यन्तेन सुबन्तेन सामर्थ्ये सति समासः विधीयते ।
 यत् च अत्र षष्थ्यन्तम् न तस्य सुबन्तेन सामर्थ्यम् ।
 यस्य च सामर्थ्यम् न तत् षष्ठ्यन्तम् ।
 वाक्यम् तत् ।
 ऋद्धस्य उपगोः अपत्यम् इति च ।
 षष्ठीसमर्थात् अपत्येन योगे प्रत्ययः विधीयते ।
 यत् च अत्र षष्ट्ःीसमर्थम् न तस्य अपतत्येन योगः यस्य च अप्तत्येन योगः न तत् षष्ठ्यन्तम् ।
 वाक्यम् तत् ।
 समानाधिकरणानाम् इति उच्यते ।
 अथ व्यधिकरणानाम् कथम् ।
 राज्ञः पुत्रम् इच्छति इति ।
 एवम् तर्हि इदम् पठितव्यम् ।
 सविशेषणानाम् सर्वत्र अवृत्तिः अयोगात् एकेन ।
 द्वितीयानुपपत्तिः तु ।
 द्वितीया तु न उपपद्यते ।
 महान्तम् पुत्रम् इच्छति इति ।
 किम् कारणम् ।
 न पुत्रः इषिकर्म ।
 यदि पुत्रः न इषिकर्म न च अवश्यम् द्वितीया एव ।
 किम् तर्हि ।
 सर्वाः द्वितीयादयः विभक्तयः ।
 महता पुत्रेण कृतम् ।
 महते पुत्राय देहि ।
 महः पुत्रात् आनय ।
 महतः पुत्रस्य स्वम् ।
 महति पुत्रे निधेहि ।
 तस्मात् न एवम् शक्यम् वक्तुम् न पुत्रः इषिकर्म इति ।
 पुत्र एव इषिकर्म ।
 तत्सामानाधिकरण्यात् द्वितीयादयः भविष्यन्ति ।
 वृत्तिः तर्हि कस्मात् न भवति ।
 सविशेषणानाम् वृत्तिः न वृत्तस्य वा विशेषणम् न प्रयुज्यते इति वक्तव्यम् ।
 यदि सविशेषणानाम् वृत्तिः न वृत्तस्य वा विशेषणम् न प्रयुज्यते इति उच्यते मुण्डयति माणवकम् इति अत्र वृत्तिः न प्राप्नोति ।
 अमुण्डादीनाम् इति वक्तव्यम् ।
 तत् तर्हि वक्तव्यम् सविशेषणानाम् वृत्तिः न वृत्तस्य वा विशेषणम् न प्रयुज्यते अमुण्डादीनाम् इति ।
 न वक्तव्यम् ।
 वृत्तिः कस्मात् न भवति महान्तम् पुत्रम् इच्छति इति ।
 अगमकत्वात् ।
 इह समानार्थेन वाक्येन भवितव्यम् प्रत्ययान्तेन च ।
 यः च इह अर्थः वाक्येन गम्यते महान्तम् पुत्रम् इच्छति इति न असौ जातु चित् प्रत्ययान्तेन गम्यते महान्तम् पुत्रीयति इति ।
 एतस्मात् हेतोः ब्रूमः अगमकत्वात् इति ।
 न ब्रूमः अपशब्दः स्यात् इति ।
 यत्र च गमकत्वम् भवति तत्र वृत्तिः ।
 तत् यथा मुण्डयति माणवकम् इति ।
 अथ अस्य क्यजन्तस्य कानि साधनानि भवन्ति ।
 भावः कर्ता च ।
 अथ कर्म ।
 न अस्ति कर्म ।
 ननु च अयम् इषिः सकर्मकः यस्य अयम् अर्थे क्यच् विधीयते ।
 अभिहितम् तत् कर्म अन्तर्भूतम् धात्वर्थः सम्पन्नः ।
 न च इदानीम् अन्यत् कर्म अस्ति येन सकर्मकः स्यात् ।
 कथम् तर्हि अयम् सकर्मकः भवति अपुत्रम् पुत्रम् इव आचरति पुत्रीयति माणवकम् इति ।
 अस्ति अत्र विशेषः ।
 द्वे हि अत्र कर्मणी उपमानकर्म उपमेयकर्म च ।
 उपमानकर्म अन्तर्भूतम् ।
 उपमेयेन कर्मणा सकर्मकः भवति ।
 तत् यथा ।
 अपि काकः श्येनायते इति अत्र द्वौ कर्तारौ उपमानकर्ता च उपमेयकर्ता च. उपमानकर्ता अन्तर्भूतः ।
 उपेमेयकर्त्रा सक्र्तृकः भवति ।
 अयम् तर्हि कथम् सकर्मकः भवति ।
 मुण्डयति माणवकम् इति ।
 अत्र अपि द्वे कर्मणी सामान्यकर्म विशेषकर्म च ।
 सामान्यकर्म अन्तर्भूतम् ।
 विशेषकर्मणा सकर्मकः भवति ।
 ननु च वृत्त्या एव अत्र न भवितव्यम् ।
 किम् कारणम् ।
 असामर्थ्यात् ।
 कथम् असामर्थ्यम् ।
 सापेक्षम् असमर्थम् भवति इति ।
 न एषः दोषः ।
 न अत्र उभौ करोतियुक्तौ मुण्डः माणवकः च ।
 न हि माणवकः क्रियते ।
 यदा च उभौ करोतियुक्तौ भवतः न भवति तदा वृत्तिः ।
 तत् यथा बलीवर्दम् करोति मुण्डम् च एनम् करोति इति ।
 कामम् तर्हि अनेन एव हेतुना क्यच् अपि कर्तव्यः माणवकम् मुण्डम् इच्छति इति ।
 न उभौ इषियुक्तौ इति ।
 न कर्तव्यः ।
 उभौ अत्र इषियुक्तौ मुण्डः माणवकः च ।
 कथम् ।
 न हि असौ मौण्ड्यमात्रेण सन्तोषम् करोति ।
 माणवकस्थम् असौ मौण्ड्यम् इच्छति ।
 इह अपि तर्हि न प्राप्नोति मुण्डयति माणवकम् इति ।
 अत्र अपि हि उभौ करोतियुक्त मुण्डः माणवकः च ।
 न हि असौ मौण्ड्यमात्रेण सन्तोषम् करोति ।
 माणवकस्थम् असु मौण्ड्यम् निर्वर्तयति ।
 एवम् तर्हि मुण्डादयः गुअणवचनाः ।
 गुणवचनाः च सापेक्षाः ।
 वचनात् सापेक्षाणाम् अपि वृत्तिः भविष्यति ।
 अथ वा धातवः एव मुण्डादयः ।
 न न एव हि अर्थाः आदिश्यन्ते क्रियावचनता च गम्यते ।
 अथ वा न इदम् उभयम् युगपत् भवति वाक्यम् च प्रत्ययः च ।
 यदा वाक्यम् न तदा प्रत्ययः ।
 यदा प्रत्ययः सामान्येन तदा वृत्तिः ।
 तत्र अव्श्यम् विशेषार्थिना विशेषः अनुप्रयोक्तव्यः ।
 मुण्डयति ।
 कम् ।
 माणवकम् इति ।
 मुण्डविशिष्टेन वा करोतिन तम् आप्तुम् इच्छति ।
 अथ वा उक्तम् एतत् ।
 न अत्र व्यापारः अनुगन्तव्यः इति ।
 गमक्त्वात् इह वृत्तिः भविष्यति ।
 मुण्डयति माणवकम् इति ।
 अथ इह क्यचा भवितव्यम् ।
 इष्टः पुत्रः ।
 इष्यते पुत्रः इति ।
 के चित् तावत् आहुः न भवितव्यम् इत् ।
 किम् कारणम् ।
 स्वशब्देन उक्तत्वात् इति ।
 अपरे आहुः भवितव्यम् इति ।
 किम् कारणम् ।
 धात्वर्थे अयम् क्यच् विधीयते ।
 सः च धात्वर्थः केन चित् एव शब्देन निर्देष्टव्यः इति ।
 इहभवन्तः तु आहुः न भवितव्यम् इति ।
 किम् कारणम् ।
 इह समानार्थेन वाक्येन भवितव्यम् प्रत्ययान्तेन च ।
 यः च इह अर्थः वाक्येन गम्यते इष्टः पुत्रः इष्यते पुत्रः इति न असौ जातु चित् प्रत्ययान्तेन गम्यते ।
 क्यचि मान्ताव्ययप्रतिषेधः ।
 क्यचि मान्ताव्ययानाम् प्रतिषेधः वक्तव्यः ।
 इह मात् भूत् ।
 इदम् इच्छति ।
 किम् इच्छति ।
 उच्चैः इच्छति ।
 नीचैः इच्छति ।
 गोसमानाक्षरनान्तात् इति एके ।
 गाम् इच्छति गव्यति ।
 समानाक्षरात् ।
 दधीयति मधति कर्त्रीयति हर्त्रीयति ।
 नान्तात् ।
 राजीयति तक्षीयति ।
 किमर्थः चकारः ।
 स्वरार्थः ।
 चितः अन्तः उदात्तः भवति इति अन्तोदात्तत्वम् यथा स्यात् ।
 न एतत् अस्ति प्रयोजनम् ।
 धातुस्वरेण अपि एतत् सिद्धम् ।
 ककारस्य तर्हि इत्सञ्ज्ञापरित्राणार्थः आदितः चकारः कर्तव्यः ।
 अतः उत्तरम् पठति ।
 काम्यचः चित्करणानर्थक्यम् कस्य इदर्थाभावात् ।
 काम्यचः चित्करणम् अनर्थकम् ।
 ककारस्य तर्हि इत्सञ्ज्ञा कस्मात् न भवति ।
 इदर्थाभावात् ।
 इत्कार्याभावात् अत्र इत्सञ्ज्ञा न भविष्यति ।
 ननु च लोपः एव इत्कार्यम् ।
 अकार्यम् लोपः ।
 इह हि शब्दस्य कार्यार्थः वा भवति उपदेशः श्रवणार्थः वा ।
 कर्यम् च इह न अस्ति ।
 कार्ये असति यदि श्रवणम् अपि न स्यात् उपदेशः अनर्थकः स्यात् ।
 इदम् तर्हि इत्कार्यम् ।
 अग्निचित्कम्यति ।
 किति इति गुणप्रतिषेधः यथा स्यात् ।
 न एतत् अस्ति प्रयोजनम् ।
 सार्वधातुकार्धधातुकयोः अङ्गस्य गुणः उच्यते ।
 धातोः च विहितः प्रत्ययः शेषः आर्धधातुकसञ्ज्ञाम् लभते ।
 न च अयम् धातोः विधीयते ।
 इदम् तर्हि ।
 उपयट्काम्यति ।
 किति इति सम्प्रसारणम् यथा स्यात् ।. एतत् अपि न अस्ति प्रयोजनम् ।
 यजादिभिः अत्र कितम् विशेषयिष्यामः ।
 यजादीनाम् यः कित् इति ।
 कः च यजादीनाम् कित् ।
 यजादिभ्यः यः विहितः इति ।
 अथ अपि कथम् चित् इत्कार्यम् स्यात् ।
 एवम् अपि न दोषः ।
 क्रियते न्यासे एव द्विचकारकः निर्देशः ।
 सुपः आत्मनः क्यच् च्काम्यत् च इति ।
 अथ वा छान्दसम् एतत् ।
 दृष्टानुविधिः छन्दसि भवति ।
 न च अत्र सम्प्रसारणम् दृश्यते ।
 अधिकरणात् च ।
 अधिकरणात् च इति वक्तव्यम् ।
 प्रासादयति कुट्याम् कुटीयति प्रासादे इति अत्र अपि यथा स्यात् ।
 सलोपसन्नियोगेन अयम् क्यङ् विधीयते ।
 तेन यत्र एव सलोपः तत्र एव स्यात् ।
 पयायते ।
 इह न स्यात् ।
 अपि काकः श्येनायते ।
 न एषः दोषः ।
 प्रधान्शिष्टः क्यङ् ।
 अन्वाचयशिष्टः सलोपः ।
 यत्र च सकारम् पश्यसि इति ।
 तत् यथ ।
 कः चित् उक्तः ग्रामे भिक्षाम् चर देवदत्तम् च आनय इति ।
 सः ग्रामे भिक्षाम् चरति ।
 यदि देवदत्तम् पश्यति तम् अपि आनयति ।
 सलोपः वा ।
 सलोपः वा इति वक्तव्यम् ।
 पयायते पयस्यते ।
 ओजोप्सरसोः नित्यम् ।
 ओजोप्सरसोः नित्यम् सलोपः वक्तव्यः ।
 ओजायमानम् यः अहिम् जघान ।
 अप्सरायते ।
 अप्रः आह सलोपः अप्सरसः एव ।
 पयस्यते इति एव भवितव्यम् इति ।
 कथम् ओजायमानम् यः अहिम् जघन इति ।
 छान्दसः प्रयोगः ।
 छन्दसि च दृष्टानुविधिः विधीयते ।
 आचारे गल्भक्लीबहोडेभ्यः क्विप् वा ।
 आचारे गल्भक्लीबहोडेभ्यः क्विप् वा वक्तव्यः ।
 अवगल्भते अवगल्भायते ।
 क्लीब ।
 विक्लीबते विक्लीबायते ।
 क्लीब ।
 होड ।
 विहोडते विहोडायते ।
 किम् प्रयोजनम् ।
 क्रियावचनता यथा स्यात् ।
 न एतत् अस्ति प्रयोजनम् ।
 धातवः एव गल्भादयः ।
 न च एव हि अर्थाः आदिश्यन्ते क्रियावचनता च गम्यते ।
 इदम् तर्हि प्रयोजनम् ।
 अवगल्भा विक्लीबा विहोडा ।
 अ प्रत्ययात् इति अकारः यथा स्यात् ।
 मा भूत् एवम् ।
 गुरोः च हलः इति एवम् भविष्यति ।
 इदम् तर्हि ।
 अवगल्भाम् चक्रे ।
 विक्लीबाम् चक्रे ।
 विहोडाम् चक्रे ।
 कास्प्रत्ययात् आम् अमन्त्रे इति आम् यथा स्यात् ।
 अपरः आह सर्वप्रातिपदिकेभ्यः आचारे क्विप् वक्तव्यः अश्वति गर्दभति इति एवमर्थम् ।
 न तर्हि इदानीम् गल्भाद्यनुक्रमणम् कर्तव्यम् ।
 कर्तव्यम् च ।
 किम् प्रयोजनम् ।
 आत्मनेपदार्थम् अनुबन्धान् आसङ्क्ष्यामि इति ।
 गल्भ क्लीब होड ।
 हलः लोपसन्नियोगेन अयम् क्यङ् विधीयते ।
 तेन यत्र एव हलः लोपः तत्र एव प्रसज्येत ।
 न एषः दोषः ।
 प्रधानशिष्टः क्यङ् ।
 अन्वाचयशिष्टः हलः लोपः ।
 यत्र च हलम् पश्यसि इति ।
 भृशादिषु अभूततद्भावग्रहणम् ।
 भृशादिषु अभूततद्भावग्रहणम् कर्तव्यम् ।
 इह मा भूत् ।
 क्व दिवा भृशाः भवन्ति इति ।
 च्विप्रतिषेधानर्थक्यम् च भवत्यर्थे क्यङ्वचनात् । च्विप्रतिषेधः च अनर्थकः ।
 किम् कारणम् ।
 भवत्यर्थे क्यङ्वचनात् ।
 भवत्यर्थे हि क्यङ् विधीयते ।
 भवतियोगे च्विविधानम् । भवतिना योगे च्विः विधीयते ।
 तत्र च्विना उक्तत्वात् तस्य अर्थस्य क्यङ् न भविष्यति ।
 डाजन्तात् अपि तर्हि न प्राप्नोति ।
 पटपटायते ।
 डाच् अपि हि भवतिना योगे विधीयते ।
 भवत्यर्थे क्यष् ।
 डाचि वचनप्रामाण्यात् ।
 डाचि वचनप्रामाण्यात् भविष्यति ।
 किम् वचनप्रामाण्यम् ।
 लोहितादिडाज्भ्यः क्यष् इति ।
 इह किम् चित् अक्रियमाणम् चोद्यते किम् चित् क्रियमाणम् प्रत्याख्यायते ।
 सः सूत्रभेदः कृतः भवति ।
 यथान्यासम् एव अस्तु ।
 ननु च उक्तम् इह कस्मात् न भवति क्व दिवा भृशाः भवन्ति इति ।
 नञिवयुक्तम् अन्यसदृशाधिकरणे तथा हि अर्थगतिः ।
 नञ्युक्तम् इवयुक्तम् व यत् किम् चित् इह दृश्यते तत्र अन्यस्मिन् तत्सदृशे कार्यम् विज्ञायते ।
 तथा हि अर्थः गम्यते ।
 अब्राह्मणम् आनय इति उक्ते ब्राह्मणसदृशः आनीयते ।
 न असौ लोष्टम् आनीय कृती भवति ।
 एवम् इह अपि अच्वेः इति च्विप्रतिषेधात् अन्यस्मिन् अच्व्यन्ते च्विसदृशे कार्यम् विज्ञास्यते ।
 किम् च अतः अन्यत् अद्व्यन्तम् च्विसदृसम् ।
 अभूततद्भावः ।
 इह काः चित् प्रकृतयः सोपसर्गाः पठ्यन्ते अभिमनस् , सुमनस् , उन्मनस् , दुर्मनस् ।
 तत्र विचार्यते भृशादिषु उपसर्गः प्रत्ययार्थविशेषणम् वा स्यात् अभिभवतौ सुभवतौ उद्भवतौ दुर्भवतौ इति ।
 प्रकृत्यर्थविशेषणम् वा ।
 अभिमनस्शब्दात् सुमनस्शब्दात् उन्मनस्शब्दात् दुर्मनस्शब्दात् इति ।
 युक्तम् पुनः इदम् विचारयतुम् ।
 ननु तेन असन्दिग्धेन प्रकृत्यर्थविशेषणम् भवितव्यम् यावता प्राक् प्रकृतेः पठ्यन्ते ।
 यदि हि प्रत्ययार्थविशेषणम् स्यात् प्राक् भवतेः पठ्येरन् ।
 न इमे शक्याः प्राक् भवतेः पठितुम् ।
 एवम् विशिष्टे हि प्रत्ययाऋथे भृशादिमात्रात् उत्पत्तिः प्रसज्येत ।
 तस्मात् न एवम् शक्यम् कर्तुम् ।
 न चेत् एवम् जायते विचारणा ।
 कः च अत्र विशेषः ।
 भृशादिषु उपसर्गः प्रत्ययार्थविशेषणम् इति चेत् स्वरे दोषः ।
 भृशादिषु उपसर्गः प्रत्ययार्थविशेषणम् इति चेत् स्वरे दोषः भवति ।
 अभिमनायते ।
 तिङ् अतिङः इति निघातः प्रसज्यते ।
 अस्तु तर्हि प्रकृत्यर्थविशेषणम् ।
 सोपसर्गात् इति चेत् अटि दोषः । सोपसर्गात् इति चेत् अटि दोषः भवति ।
 स्वमनयत इति ।
 अत्यल्पम् इदम् उच्यते अटि दोषः भवति इति ।
 अड्ल्यव्द्विर्वचनेषु इति वक्तव्यम् ।
 अटि उदाहृतम् ।
 ल्यपि सुमनाय्य ।
 द्विर्वचने अभिमिमनायिषते ।
 न एषः दोषः ।
 अवश्यम् सङ्ग्रामयतेः सोपसर्गात् उत्पत्तिः वक्तव्या असङ्ग्रामयत शूरः इति एवमर्थम् ।
 तत् नियमार्थम् भविष्यति ।
 सङ्ग्रामयतेः एव सोपसर्गात् न अन्यस्मात् सोपसर्गात् इति ।
 यदि नियमः क्रियते स्वरः न सिध्यति ।
 एवम् तर्हि भृशादिषु उपसर्गस्य पराङ्गवद्भावम् वक्ष्यामि ।
 यदि पराङ्गवद्भावः उच्यते अड्ल्यव्द्विर्वचनानि न सिध्यन्ति ।
 स्वरविधौ इति वक्ष्यामि ।
 एवम् च कृत्वा अस्तु प्रत्ययार्थविशेषणम् ।
 ननु च उक्तम् भृशादिषु उपसर्गः प्रत्ययार्थविशेषणम् इति चेत् स्वरे दोषः इति ।
 स्वरे पराङ्गवद्भावेन परिहृतम् ।
 अयम् तर्हि प्रत्ययार्थविशेषणे सति दोषः ।
 क्यङा उक्तत्वात् तस्य अर्थस्य उपसर्गस्य प्रयोगः न प्राप्नोति ।
 किम् कारणम् ।
 उक्तार्थानाम् अप्रयोगः इति ।
 तत् यथा ।
 अपि काकः श्येनायते इति क्यङा उक्तत्वात् आचारार्थस्य आङः प्रयोगः न भवति ।
 अस्ति अत्र विशेषः ।
 एकेन अत्र विशिष्टे प्रत्ययार्थे प्रत्ययः उत्पद्यते इह पुनः अनेकेन ।
 तत्र मनायते इति उक्ते सन्देहः स्यात् अभिभवतौ सुभवतौ दुर्भवतौ इति ।
 तत्र असन्देहार्थम् उपसर्गः प्रयुज्यते ।
 यत्र तर्हि एकेन ।
 उत्पुच्छयते ।
 अत्र अपि अनेकेन ।
 पुच्छात् उदसने पुच्छात् व्यसने पुच्छात् पर्यसने इति ।
 किमर्थः ककारः ।
 क्ङिति इति गुणप्रतिषेधः यथा स्यात् ।
 न एतत् अस्ति प्रयोजनम् ।
 सार्वधातुकार्धधातुकयोः अङ्गस्य गुणः उच्यते ।
 धातोः च विहितः प्रत्ययः शेषः आर्धधातुकसञ्ज्ञाम् लभते ।
 न च अयम् धातोः विधीयते ।
 लोहितादीनि प्रातिपदिकानि ।
 सामान्यग्रहणार्थः तर्हि ।
 क्व सामान्यग्रहणेन अर्थः ।
 नः क्ये इति ।
 न अयम् नान्तात् विधीयते ।
 इह तर्हि ।
 यस्य हलः क्यस्य विभाषा इति ।
 न अयम् हलन्तात् विधीयते ।
 इह तर्हि ।
 आपत्ययस्य च तद्धिते अनाति क्यच्व्योः च इति ।
 न अयम् आपत्यात् विधीयते ।
 इह तर्हि ।
 क्यात् छन्दसि इति ।
 यात् छन्दसि इति एतावत् वक्तव्यम् चरण्यूः तुरण्युः भुरण्युः इति एवमर्थम् ।
 इदम् तर्हि प्रयोजनम् ।
 यत् तत् अकृत्यकारे इति दीर्घत्वम् तत्र क्ङिद्ग्रहणम् अनुवर्तते ।
 तत् इह अपि यथा स्यात् ।
 लोहितायते ।
 किम् पुनः कारणम् तत्र क्ङिद्ग्रहणम् अनुवर्तते ।
 इह मा भूत् ।
 उरुया धृष्णुया इति ।
 यदि क्ङिद्ग्रहणम् अनुवर्तते íत्र्यम् इति पितुः रीङ्भावः न प्राप्नोति ।
 रीङ्भावे क्ङिद्ग्रहणम् निवर्तिष्यते ।
 यदि निवर्तते कथम् असूया वसूया च यमामहे ।
 असूयतेः असूया वसूयतेः वसूया ।
 अथ वा छान्दसम् एतत् ।
 दृष्टानुविधिः च छन्दसि भवति इति ।
 यदि छान्दसत्वम् हेतुः न अर्थः क्ङिद्ग्रहणेन अनुवर्तमानेन ।
 कस्मात् न भवति उरुया धृष्णुया इति ।
 छान्दसत्वात् ।
 अथ वा अस्तु अत्र दीर्घत्वम् ।
 छान्दसम् ह्रस्वत्वम् भविष्यति ।
 तत् यथा उपगायन्तु माम् पत्नयः गर्भिणयः युवतयः इति ।
 अथ किमर्थः षकारः ।
 विशेषणार्थः ।
 क्व विशेषणार्थेन अर्थः ।
 वा क्यषः इति ।
 वा यात् इति हि उच्यमाने अतः अपि प्रसज्येत ।
 न एतत् असि प्रयोजनम् ।
 परस्मैपदम् इति उच्यते ।
 न च अतः परस्मैपदम् न अपि आत्मनेपदम् पश्यामः ।
 सामान्यग्रहणाविघातार्थः तर्हि भविष्यति ।
 क्व सामान्यग्रहणाविघातार्थेन अर्थः ।
 क्यात् छन्दसि इति ।
 यात् छन्दसि इति एवम् वक्तव्यम् चरण्यूः तुरण्युः भुरण्युः इति एवमर्थम् ।
 लोहितडाज्भ्यः क्यष्वचनम् ।
 लोहितडाज्भ्यः क्यष् वक्तव्यः ।
 लोहितायति लोहितायते पटपटायति पटपटायते ।
 अथ अन्यानि लोहितादीनि ।
 भृशादिषु इतराणि ।
 भृशादिषु इतराणि पठितव्यानि ।
 किम् प्रयोजनम् ।
 ङितः इति आत्मनेपदम् यथा स्यात् इति ।
 कष्टाय इति किम् निपात्यते ।
 कष्टशब्दात् चतुर्थीसमर्थात् क्रमणे अनार्जवे क्य्ङ् निपात्यते ।
 कष्टाय कर्मणे क्रामति कष्टायते ।
 अत्यल्पम् इदम् उच्यते कष्टाय इति ।
 सत्त्रकक्षकष्टगहनेभ्यः कण्वचिकीर्षायाम् ।
 सत्त्रकक्षकष्टगहनेभ्यः कण्वचिकीर्षायाम् इति वक्तव्यम् ।
 सत्त्रायते ।
 सत्त्र. ककष. कक्षायते ।
 कष्ट ।
 कष्टायते ।
 कष्ट ।
 गहन ।
 गहनायते ।
 अपरः आह . सत्त्रादिभ्यः चतुर्थ्यन्तेभ्यः क्रमणे अनार्जवे क्यङ् वक्तव्यः ।
 एतानि एव उदाहरणानि ।
 सत्त्रादिभ्यः इति किमर्थम् ।
 कुटिलाय क्रामति अनुवाकाय ।
 चतुर्थ्यन्तेभ्यः इति किमर्थम् ।
 अजः कष्टम् क्रामति ।
 तत् तर्हि वक्तव्यम् ।
 न वक्तव्यम् ।
 न एतत् प्रत्ययान्तनिपातनम् ।
 किम् तर्हि ।
 तादर्थ्ये एषा चतुर्थी ।
 कष्टाय यत् प्रातिपदिकम् ।
 कष्टार्थे यत् प्रातिपदिकम् इति ।
 रोमन्थे इति उच्यते ।
 कः रोमन्थः नाम ।
 उद्गीर्णस्य वा अवगीर्णस्य वा मन्थः रोमन्थः इति ।
 यदि एवम् हनुचलने इति वक्तव्यम् ।
 इह मा भूत् ।
 कीटः रोमथम् वर्तयति ।
 तत् तर्हि वक्तव्यम् ।
 न वक्तव्यम् ।
 कस्मात् न भवति ।
 कीटः रोमथम् वर्तयति इति ।
 अनभिधानात् ।
 तपसः परस्मैपदम् च ।
 तपसः परस्मैपदम् च इति वक्तव्यम् ।
 तपः चरति तपस्यति ।
 कथम् तपस्यते लोकजिगीषुः अग्नेः ।
 छान्दसत्वात् भविष्यति ।
 फेनात् च इति वक्तव्यम् ।
 फेनायते ।
 अटाट्ताशीकाकोटापोटासोटाप्रुष्टाप्लुष्टाग्रहणम् कर्तव्यम् ।
 अटा ।
 अटायते ।
 अट्टा ।
 अट्टायते ।
 शीका ।
 शीकायते ।
 कोटा ।
 कोटायते ।
 पोटा ।
 पोटायते ।
 सोटा ।
 सोटायते ।
 प्रुष्टा ।
 प्रुष्टयते ।
 प्लुष्टा ।
 प्लुष्टायते ।
 सुदिनदुर्दिनाभ्याम् च ।
 सुदिनदुर्दिनाभ्याम् च इति वक्तव्यम् ।
 सुदिनायते ।
 दुर्दिनायते ।
 नीहारात् च ।
 नीहारात् च इति वक्तव्यम् ।
 नीहारायते ।
 कर्तृवेदनायाम् इति किमर्थम् ।
 इह मा भूत् ।
 सुखम् वेदयते प्रसाधकः देवदत्तस्य ।
 कर्तृवेदनायाम् इति उच्यमाने अपि अत्र प्राप्नोति ।
 किम् कारणम् ।
 कर्तुः इति इयम् कर्तरि षष्ठी ।
 वेदनायाम् इति च अनः भावे ।
 सः यदि एव आत्मनः वेदयते अथ अपि परस्य कर्तृवेदना एव असौ भवति ।
 न कर्तृग्रहणेन वेदना अभिसम्बध्यते ।
 किम् तर्हि ।
 सुखादीनि अभिसम्बध्यन्ते ।
 कर्तुः यानि सुखादीनि ।
 नमसः क्यचि द्वितीयानुपपत्तिः ।
 नमसः क्यचि द्वितीया न उपपद्यते ।
 नमस्यति देवान् ।
 किम् कारणम् ।
 नमःशब्देन योगे चतुर्थी विधीयते ।
 सा प्राप्नोति ।
 प्रकृत्यन्तरत्वात् सिद्धम् ।
 नमःशब्देन योगे चतुर्थी विधीयते नमस्यतिशब्दः च अयम् ।
 ननु च नमस्यतिशब्दे नमःशब्दः अस्ति ।
 तेन योगे प्राप्नोति ।
 न एषः दोषः ।
 अर्थवतः नमःसाब्दस्य ग्रहणम् ।
 न च नमस्यतिशब्दे नमःशब्दः अर्थवान् ।
 अथ वा उपपदविभक्तेः कारकविभक्तिः बलीयसी इति द्वितीया भविष्यति ।
 क्यजादिषु प्रत्ययार्थनिर्देशः ।
 क्यजादिषु प्रत्ययार्थनिर्देशः कर्तव्यः ।
 नमसः पूजायाम् ।
 वरिवसः परिचर्यायाम् ।
 चित्रङः आश्चर्ये ।
 भाण्डात् समाचयने ।
 चीवरात् अर्जने परिधाने वा ।
 पुच्छात् उदसने व्य्ससने च इति ।
 किम् प्रयोजनम् ।
 क्रियावचनता यथा स्यात् ।
 न एतत् अस्ति प्रयोजनम् ।
 आचार्यप्रवृत्तिः ज्ञापयति क्रियावचनाः क्यजादयः इति यत् अयम् सनाद्यन्ताः धातवः इति धातुसञ्ज्ञाम् शास्ति ।
 धातुसञ्ज्ञावचने एतत् प्रयोजनम् धातोः इति तव्यदादीनाम् उत्पत्तिः यथा स्यात् ।
 यदि च अत्र क्रियावचनता न स्यात् धातुसञ्ज्ञावचनम् अनर्थकम् स्यात् ।
 सत्याम् अपि धातुसञ्ज्ञायाम् तव्यदादयः न स्युः ।
 किम् कारणम् ।
 साधने ताव्यादयः विधीयन्ते साधनम् च क्रियायाः ।
 क्रियाभावात् साधनाभावः ।
 साधनाभावात् सत्याम् अपि धातुसञ्ज्ञायाम् तव्यदादयः न स्युः ।
 पश्यति तु आचार्यः क्रियावचनाः क्यजादयः इति ततः सनाद्यन्ताः धातवः इति धातुसञ्ज्ञाम् शास्ति ।
 ननु च इदम् प्रयोजनम् स्यात् ।
 परसाधने उत्पत्तिम् वक्ष्यामि इति ।
 न परसाधने उत्पत्त्या भवितव्यम् ।
 किम् कारणम् ।
 साधनम् इति सम्बन्धिशब्दः अयम् ।
 सम्बन्धिशब्दाः च पुनः एवमात्मकाः यत् उत सम्बन्धिनम् आक्षिपन्ति ।
 तत् यथा ।
 मातरि वर्तितत्व्यम् , पितरि शुश्रूषितव्यम् इति ।
 न च उच्यते स्वस्याम् मातरि स्वस्मिन् वा पितरि इति , सम्बन्धात् च एतत् गम्यते या यस्य माता यः च यस्य पिता इति ।
 एवम् इह अपि सम्बन्धात् एतत् गन्तव्यम् यस्य धातोः यत् साधनम् इति ।
 अथ वा धातवः एव क्यजादयः ।
 न च एव हि अर्थाः आदिश्यन्ते ।
 क्रियावचनता च गम्यते ।
 कः खलु अपि पचादीनाम् क्रियावचनत्वे यत्नम् करोति ।
 येन एव खलु अपि हेतुना पचादयः क्रियावचनाः तेन एव क्यजादयः अपि ।
 एवमर्थम् आचार्यः चित्रयति ।
 क्व चित् अर्थान् आदिशति क्व चित् न ।
 एवम् अपि अर्थादेशनम् कर्तव्यम् ।
 कथम् इमे अबुधाः बुध्येरन् इति ।
 अथ वा शक्यम् आदेशनम् अकर्तुम् ।
 कथम् ।
 करणे इति वर्तते ।
 करणम् च करोतेः करोतिः च क्रियासामान्ये वर्तते ।
 इमौ हलिकली स्तः इकारान्तौ ।
 अस्ति हलशब्दः कलशब्दः च अकारान्तः ।
 कयोः इदम् ग्रहणम् ।
 यौ इकारान्तौ तयोः अत्वम् निपात्यते ।
 किम् प्रयोजनम् ।
 हलिकल्योः अत्वनिपातनम् सन्वद्भावप्रतिषेधार्थम् ।
 हलिकल्योः अत्वनिपातनम् क्रियते सन्वद्भावः मा भूत् इति ।
 अजहलत् अचकलत् ।
 न एतत् अस्ति प्रयोजनम् ।
 इकारलोपे कृते अग्लोपिनाम् न इति प्रतिषेधः भविष्यति ।
 वृद्धौ कृतायाम् लोपः ।
 तत् न अग्लोपि अङ्गम् भवति ।
 इदम् इह सम्प्रधार्यम् ।
 वृद्धिः क्रियताम् अग्लोपः इति ।
 किम् अत्र कर्तव्यम् ।
 परत्वात् वृद्धिः ।
 नित्यः लोपः ।
 कृतायाम् अपि वृद्धौ प्राप्नोति अकृतायाम् अपि प्राप्नोति ।
 अनित्यः लोपः ।
 अन्यस्य कृतायाम् वृद्धौ प्राप्नोति अन्यस्य अकृतायाम् ।
 शब्दान्तरस्य च प्राप्नुवन् विधिः अनित्यः भवति ।
 वृद्धिः अपि अनित्या ।
 अन्यस्य कृते लोपे प्राप्नोति अन्यस्य अकृते ।
 शब्दान्तरस्य च प्राप्नुवन् विधिः अनित्यः भवति ।
 उभयोः अनित्ययोः परत्वात् वृद्धिः ।
 वृद्धौ कृतायाम् लोपः ।
 तत् न अग्लोपि अङ्गम् भवति ।
 अत्वे पुनः सति वृद्धिः क्रियताम् लोपः इति यदि अपि परत्वात् वृद्धिः वृद्धौ कृतायाम् अपि अक् एव लुप्यते ।
 तस्मात् सुष्ठु उच्यते हलिकल्योः अत्वनिपातनम् सन्वद्भावप्रतिषेधार्थम् ।
 समभिहारः इति कः अयम् शब्दः ।
 समभिपूर्वात् हरतेः भावसाधनः घञ् ।
 समभिहरणम् समभिहारः ।
 तत् यथ पुष्पाभिहारः फलाभिहारः इति ।
 विषमः उपन्यासः ।
 बह्व्यः हि ताः सुमनसः ।
 तत्र युक्तः समभिहारः ।
 इह पुनः एका क्रिया ।
 यदि अपि एका सामान्यक्रिया अवयवक्रियाः तु बह्व्यः अधिश्रयणोदकासेचनतण्डुलावपनैध्कोपकर्षण्क्रियाः ।
 ताः कः चित् कार्त्स्न्येन करोति कः चित् अकार्त्स्न्येन ।
 यः कार्त्स्न्येन करोति सः उच्यते पापच्यते इति ।
 पुनः पुनः वा पचति पापच्यते इति ।
 अथ धातुग्रहणम् किमर्थम् ।
 इह मा भूत् प्राटति भृशम् इति ।
 अतः उत्तरम् पठति ।
 यङ्विधौ धातुग्रहणे उक्तम् ।
 किम् उक्तम् ।
 तत्र तावत् उक्तम् कर्मग्रहणात् सन्विधौ धातुग्रहणानर्थक्यम् ।
 सोपसर्गम् कर्म इति चेत् कर्मविशेषकत्वात् उपसर्गस्य अनुपसर्गम् कर्म ।
 सोपसर्गस्य हि कर्मत्वे धात्वधिकारे अपि सनः अविधानम् अकर्मत्वात् इति ।
 एवम् इह अपि क्रियासमभिहारग्रहणात् यङ्विधौ धातुग्रहणानर्थक्यम् ।
 सोपसर्गः क्रियासमभिहारः इति चेत् क्रियासमभिहारविशेषकत्वात् उपसर्गस्य अनुपसर्गः क्रियासमभिहारः ।
 सोपसर्गस्य हि क्रियासमहिभारत्वे धात्वधिकारे अपि यङः अविधानम् अक्रियासमभिहारत्वात् इति ।
 अथ एकाज्झलादिग्रहणम् किमर्थम् ।
 इह मा भूत् जागर्ति भृशम् ।
 ईक्षते भृशम् ।
 एकाज्झलादिग्रहणे च ।
 एकाज्झलादिग्रहणे च उक्तम् ।
 किम् उक्तम् ।
 तत्र तावत् उक्तम् कर्मसमानकर्तृकग्रहणानर्थक्यम् च इच्छाभिधाने प्रत्ययविधानात् ।
 अकर्मणः हि असमानकर्तृकात् वा अनभिधानम् इति ।
 इह अपि एकाज्झलादिग्रहणानर्थक्यम् क्रियासमभिहारे यङ्वचनात् अनेकाचः अहलादेः हि अनभिधानम् इति ।
 तत् च अवश्यम् अनभिदानम् आश्रयितव्यम् ।
 क्रियमाणे अपि हि एकाज्झलादिग्रहणे यत्र एकाचः हलादेः च उत्पद्यमानेन यङा अर्थस्य अभिधानम् न भवति न भवति तत्र उत्पत्तिः ।
 तत् यथा ।
 भृशम् शोभते ।
 भृशम् रोचते ।
 यत्र च अनेकाचः अहलादेः वो उत्पद्यमानेन यङा अर्थस्य अभिधानम् भवति भवति तत्र उत्पत्तिः ।
 तत् यथा ।
 अटाट्यते अरार्यते अशाश्यते सोसूच्यते सोसूत्र्यते मोमूत्र्यते ।
 ऊर्णोतेः च उपसङ्ख्यानम् ।
 ऊर्णोतेः च उपसङ्ख्यानम् कर्तव्यम् ।
 प्रोर्णोनूयते ।
 अत्यल्पम् इदम् उच्यते ऊर्णोतेः इति ।
 सूचिसूत्रिमूत्र्यट्यर्त्यश्यूर्णुग्रहणम् यङ्विधौ अनेकाजहलाद्यर्थम् ।
 सूचिसूत्रिमूत्र्यट्यर्त्यश्यूर्णोतीनाम् ग्रहणम् कर्तव्यम् ।
 किम् प्रयोजनम् ।
 यङ्विधौ अनेकाजहलाद्यर्थम् ।
 सोसूच्यते सोसूत्र्यते मोमूत्र्यते अटाट्यते अरार्यते अशाश्यते प्रोर्णोनूयते ।
 वाच्यः ऊर्णोर्णुवद्भावः यङ्प्रसिद्धिः प्रयोजनम् ।
 आमः च प्रतिषेधार्थम् एकाचः च इडुपग्रहात् ।
 क्रियासमभिहारे यङः विप्रतिषेधेन लोड्विधानम् ।
 क्रियासमभिहारे लोट् भवति यङः विप्रतिषेधेन ।
 क्रियासमभिहारे यङ् भवति इति अस्य अवकाशः धातुः यः एकाच् हलादिः क्रियासमभिहारे वर्तते अधातुसम्बन्धः लोलूयते ।
 लोटः अवकाशः धातुः यः अनेकाच् अहलादिः क्रियासमभिहारे वर्तते धातुसम्बन्धः सः भवान् जागृहि जागृहि इति एव अयम् जागर्ति ।
 सः भवान् ईहस्व ईहस्व इति एव अयम् ईहते ।
 धातुः यः एकाच् हलादिः क्रियासमभिहारे वर्तते धातुसम्बन्धः च तस्मात् उभयम् प्राप्नोति सः भवान् लुनीहि लुनीहि इति एव अयम् लुनाति ।
 लोट् भवति विप्रतिषेधेन ।
 न तर्हि इदानीम् इदम् भवति सः भवान् लोलूयस्व लोलूयस्व इति एव अयम् लोलूयते ।
 भवति च ।
 न वा नानार्थत्वात् ।
 कर्तृकर्मणोः हि लविधानम् क्रियाविशेषे स्वार्थे यङ् ।
 न वा अर्थः विप्रतिषेधेन ।
 किम् कारणम् ।
 नानार्थत्वात् ।
 का नानार्थता ।
 कर्तृकर्मणोः हि लविधानम् ।
 कर्तृकर्मणोः हि लोट् विधीयते ।
 क्रियाविशेषे स्वार्थे यङ् ।
 तत्र अन्तरङ्गत्वात् यङा भवितव्यम् ।
 न तर्हि इदम् इदानीम् भवति ।
 सः भवान् लुनीहि लुनीहि इति एव अयम् लुनाति ।
 भवति च ।
 विभाषा यङ् ।
 यदा न यङ् तदा लोट् ।
 उत्तरयोः विग्रहेण विशेषासम्प्रत्ययात् नित्यग्रहणानर्थक्यम् ।
 उत्तरयोः योगयोः विग्रहेण विशेषासम्प्रत्ययात् नित्यग्रहणानर्थक्यम् ।
 न हि कुटिलम् क्रामति इति चङ्क्रम्यते इति गम्यते ।
 अथे एतेभ्यः क्रियासमभिहारे यङा भवितव्यम् ।
 क्रियासमभिहारे च न एतेभ्यः ।
 क्रियासमभिहारे च न एतेभ्यः यङा भवितव्यम् ।
 भृशम् जपति ब्राह्मणः ।
 भृशम् समिदः दहति इति एव.
 सत्याप इति किम् निपात्यते ।
 सत्यस्य कृञि आपुक् च । सत्यस्य कृञि आपुक् च निपात्यते णिच् च ।
 सत्यम् करोति सत्यापयति ।
 अत्यल्पम् इदम् उच्यते ।
 णिविदौ अर्थवेदसत्यानाम् अपुक् च ।
 णिविदौ अर्थवेदसत्यानाम् अपुक् च इति वक्तव्यम् ।
 अर्थापयति वेदापयति सत्यापयति ।
 यदि आपुक् क्रियते टिलोपः प्राप्नोति ।
 एवम् तर्हि पुक् करिष्यते ।
 एवम् अपि टिलोपः प्राप्नोति ।
 एवम् तर्हि आक् करिष्यते ।
 एवम् अपि टिलोपः प्राप्नोति ।
 एवम् तर्हि अक् करिष्यते ।
 एवम् अपि अनाकारान्तत्वात् पुक् न प्राप्नोति ।
 एवम् तर्हि अपुट् करिष्यते ।
 अथ वा पुनः अस्तु आपुक् एव ।
 ननु च उक्तम् ।
 टिलोपः प्राप्नोति इति ।
 आपुग्वचनसामर्थ्यात् न भविष्यति ।
 अथ वा पुनः अस्तु पुक् एव ।
 ननु च उक्तम् एवम् अपि टिलोपः प्राप्नोति इति ।
 पुग्वचनसामर्थ्यात् न भविष्यति ।
 अथ वा पुनः अस्तु आक् एव ।
 ननु च उक्तम् एवम् अपि टिलोपः प्राप्नोति इति ।
 आग्वचनसामर्थ्यात् न भविष्यति ।
 कथम् इदम् विज्ञायते ।
 हेतुमति अभिधेये णिच् भवति इति ।
 आहोस्वित् हेतुमति यः धातुः वर्तते इति ।
 युक्तम् पुनः इदम् विचारयितुम् ।
 ननु अनेन असन्दिग्धेन प्रत्ययार्थविशेषणेन भवितव्यम् यावता हेतुमति इति उच्यते ।
 यदि हि प्रकृतर्थविशेषणम् स्यात् हेतुमतः इति एवम् ब्रूयात् ।
 न एतत् अस्ति ।
 भवन्ति इह हि विषयसप्तम्यः अपि ।
 तत् यथा ।
 प्रमाणे यत् प्रातिपदिकम् वर्तते स्त्रियाम् यत् प्रातिपदिकम् वर्तते इति ।
 एवम् इह अपि हेतुमति अभिधेये णिच् भवति हेतुमति यः धातुः वर्तते इति जायते विचारणा ।
 अत उत्तरम् पठति ।
 हेतुमति इति कारकोपादानम् प्रत्ययार्थपरिग्रहार्थम् यथा तनूकरणे तक्षः ।
 हेतुमति इति कारकम् उपादीयते ।
 किम् प्रयोजनम् ।
 प्रत्ययार्थपरिग्रहार्थम् ।
 एवम् सति प्रत्ययार्थः सुपरिगृहीतः भवति ।
 यथा तनूकरणे तक्षः इति तनूकरणम् उपादीयते ।
 यदि तर्हि तद्वत् प्रकृत्यर्थविशेषणम् भवति ।
 प्रकृत्यर्थविशेषणम् हि तत् तत्र विज्ञायते ।
 तनूकरणक्रियायाम् तक्षः इति ।
 अस्तु प्रकृत्यर्थविशेषणम् ।
 कः दोषः ।
 इह हि उक्तः करोति प्रेषितः करोति इति णिच् प्राप्नोति ।
 प्रत्ययार्थविशेषणे पुनः सति न एषः दोषः ।
 स्वशब्देन उक्तत्वात् न भविष्यति ।
 प्रकृत्यर्थविशेषणे अपि सति न एषः दोषः ।
 यत्र न अन्तरेण शब्दम् अर्थस्य गतिः भवति तत्र शब्दः प्रयुज्यते ।
 यत्र हि अन्तरेण अपि शब्दम् अर्थस्य गतिः भवति न तत्र शब्दः प्रयुज्यते ।
 इह तर्हि पाचयति ओदनम् देवदत्तः यज्ञदत्तेन इति उभयोः कर्त्रोः लेन अभिधानम् प्राप्नोति ।
 प्रत्ययार्थविशेषणे पुनः सति न दोषः ।
 प्रधानकर्तरि लादयः भवन्ति इति प्रधानकर्ता लेन अभिधीयते ।
 यः च अप्रधानम् सिद्ध तत्र कर्तरि इति एव तृतीया ।
 इह च गमितः ग्रामम् देवदत्तः यज्ञदत्तनेअ इति अव्यतिरिक्तः गत्यर्थः इति कृत्वा गत्यर्थानाम् कर्तरि इति कर्तरि क्तः प्राप्नोति ।
 इह च व्यतिभेदयन्ते व्यतिच्छेदयन्ते इति अव्यतिरिक्तः हिंसार्थः इति कृत्वा न गतिहिंसार्थेभ्यः इति प्रतिषेधः प्राप्नोति ।
 अस्तु तर्हि प्रत्ययार्थविशेषणम् ।
 यदि प्रत्ययार्थविशेषणम् पाचयति ओदनम् देवदत्तः यज्ञदत्तेन इति प्रयोज्ये कर्तरि कर्मसञ्ज्ञा प्राप्नोति ।
 भवति हि तस्य तस्मिन् ईप्सा ।
 इह च ग्रामम् गमयति ग्रामाय गमयति इति व्यतिरिक्तः गत्यर्थः इति कृत्वा गत्यर्थकर्मणि द्वितीयाचतुर्थ्यौ न प्राप्नुतः ।
 इह च एधोदकस्य उपस्कारयति इति व्यतिरिक्तः करोत्यर्थः इति कृत्वा कृञः प्रतियत्ने इति षष्ठी न प्राप्नोति ।
 इह च भेदिका देवदत्तस्य यज्ञदत्तस्य काष्ठानाम् इति प्रयोज्ये कर्तरि षष्ठी न प्राप्नोति ।
 इह च अभिषावयति परिषावयति इति व्यतिरिक्तः सुनोत्यर्थः इति कृत्वा उपसर्गात् सुनोत्यादीनाम् इति षत्वम् न प्राप्नोति ।
 न एषः दोषः ।
 यत् तावत् उच्यते पाचयति ओदनम् देवदत्तः यज्ञदत्तेन इति प्रयोज्ये कर्तरि कर्मसञ्ज्ञा प्राप्नोति इति ।
 गतिबुद्धिप्रत्यवसानार्थशब्दकर्माकर्मकाणाम् अणि इति एतत् नियमार्थम् भविष्यति ।
 एतेषाम् एव अण्यन्तानाम् यः कर्ता सः णौ कर्मसञ्ज्ञः भवति न अन्येषाम् इति ।
 यत् अपि उच्यते इह च ग्रामम् गमयति ग्रामाय गमयति इति व्यतिरिक्तः गत्यर्थः इति कृत्वा गत्यर्थकर्मणि द्वितीयाचतुर्थ्यौ न प्राप्नुतः इति ।
 न असौ एवम् प्रेष्यते गच्छ ग्रामम् इति ।
 कथम् तर्हि ।
 साधनविशिष्टाम् असौ क्रियाम् प्रेष्यते ।
 ग्रामम् गच्छ ।
 ग्रामाय गच्छ इति ।
 यत् अपि उच्यते इह च एधोदकस्य उपस्कारयति इति व्यतिरिक्तः करोत्यर्थः इति कृत्वा कृञः प्रतियत्ने इति षष्ठी न प्राप्नोति इति ।
 न असौ एवम् प्रेष्यते उपस्कुरुष्व एधोदकस्य इति ।
 कथम् तर्हि ।
 साधनविशिष्टाम् असौ क्रियाम् प्रेष्यते ।
 एधोदकस्य उपस्कुरुष्व इति ।
 यत् अपि उच्यते इह च भेदिका देवदत्तस्य यज्ञदत्तस्य काष्ठानाम् इति प्रयोज्ये कर्तरि षष्ठी न प्राप्नोति इति ।
 उक्तम् तत्र कृद्ग्रहणस्य प्रयोजनम् कर्तृभूतपूर्वमात्रे अपि षष्ठी यथा स्यात् इति ।
 यत् अपि उच्यते इह च अभिषावयति परिषावयति इति व्यतिरिक्तः सुनोत्यर्थः इति कृत्वा उपसर्गात् सुनोत्यादीनाम् इति षत्वम् न प्राप्नोति इति ।
 न असौ एवम् प्रेष्यते सुनु अभि इति ।
 कथम् तर्हि उपसर्गविशिष्टाम् असौ क्रियाम् प्रेष्यते ।
 अभिषुनु इति ।
 युक्तम् पुनः इदम् विचारयितुम् ।
 ननु अनेन असन्दिग्धेन प्रत्ययार्थविशेषणेन भवितव्यम् यावता व्यक्तम् अर्थान्तरम् गम्यते पचति पाचयति इति च ।
 बाढम् युक्तम् ।
 इह पचेः कः प्रधानार्थः ।
 या असौ तण्डुलानाम् विक्लित्तिः ।
 अथ इदानीम् तदभिसन्धिपूर्वकम् प्रेषणम् अध्येषणम् वा ।
 युक्तम् यत् सर्वम् पच्यर्थः स्यात् ।
 हेतुनिर्देशः च निमित्तमात्रम् बिक्षादिषु दर्शनात् ।
 हेतुनिर्देशः च निमित्तमात्रम् द्रष्टव्यम् ।
 यावत् ब्रूयात् निमित्तम् कारणम् इति ताव्त् हेतुः इति ।
 किम् प्रयोजनम् ।
 बिक्षादिषु दर्शनात् ।
 भिक्षादिषु हि णिच् दृश्यते ।
 भिक्षाः वासयन्ति ।कारिषः अग्निः अध्यापयति इति ।
 किम् पुनः कारणम् पारिभाषिके हेतौ न सिध्यति ।
 एवम् मन्यते ।
 चेतनावतः एतत् भवति प्रेषणम् अध्येषणम् च इति ।
 भिक्षाः च अचेतनाः ।
 न एषः दोषः ।
 न अवश्यम् सः एव वासम् प्रयोजयति यः आह उष्यताम् इति ।
 तूष्णीम् आसीनः यः तत्समर्थानि आचरति सः अपि वासम् प्रयोजयति ।
 भिक्षाः च अपि प्रचुराः व्यञ्जनवत्यः लभ्यमानाः वासम् प्रयोजयन्ति ।
 तथा कारीषः अग्निः निर्वाते एकान्ते सुप्रज्वलितः अध्ययनम् प्रयोजयति ।
 इह कः चित् कम् चित् आह ।
 पृच्छतु मा भवान् ।
 अनुयुङ्क्ताम् मा भवान् इति ।
 अत्र णिच् कस्मात् न भवति ।
 अकर्तृत्वात् ।
 न हि असौ सम्प्रति पृच्छति ।
 तूष्णीम् आस्ते ।
 किम् च भोः वर्तमानकालायाः एव क्रियायाः कर्त्रा भवितव्यम् न भूतभविष्यत्कालायाः ।
 भूतभविष्यत्कालायाः अपि भवितव्यम् ।
 अभिसम्बन्धः तत्र क्रियते ।
 इमाम् क्रियाम् अकार्षीत् ।
 इमाम् क्रियाम् करिष्यति इति ।
 इह पुनः न कः चित् अभिसम्बन्धः क्रियते न च असौ सम्प्रति पृच्छति ।
 तूष्णीम् आस्ते ।
 यदि तर्हि कर्ता न अस्ति कथम् तर्हि कर्तृप्रत्ययेन लोटा अभिधीयते ।
 अथम् कथम् अस्मिन् अपृच्छति अयम् प्रच्छिः वर्तते ।
 अभिसम्बन्धः तत्र क्रियते ।
 इमाम् क्रियाम् कुरु इति ।
 कर्त्रा अपि तर्हि अभिसम्बन्धः क्रियते ।
 कथम् ।
 कर्ता च अस्याः क्रियायाः भव इति ।
 एवम् न च कर्ता कर्तृप्रत्ययेन च लोटा अभिधीयते ।
 अथ अपि कथम् चित् कर्ता स्यात् ।
 एवम् अपि न दोषः ।
 लोटा उक्तत्वात् प्रेषणस्य णिच् न भविष्यति ।
 विधीयन्ते हि एतेषु अर्थेषु प्रैषादिषु लोडादयः ।
 यत्र च द्वितीयः प्रयोज्यः अर्थः भवति भवति तत्र णिच् ।
 तत् यथा आसय शायय इति ।
 कृष्यादिषु च अनुत्पत्तिः ।
 कृष्यादिषु च अनुत्पत्तिः वक्तव्या ।
 एकान्ते तूष्णीम् आसीनः उच्यते पञ्चभिः हलैः कृषति इति ।
 तत्र भवितव्यम् ।
 पञ्चभिः हलैः कर्षयति इति ।
 कृष्यादिषु च अनुत्पत्तिः नानाक्रियाणाम् कृष्यर्थत्वात् ।
 कृष्यादिषु च अनुत्पत्तिः सिद्धा ।
 कुतः ।
 नानाक्रियाणाम् कृष्यर्थत्वात् ।
 नानाक्रियाः कृषेः अर्थाः ।
 न अवश्यम् कृषिः विलेखने एव वर्तते ।
 किम् तर्हि. प्रतिविधाने अपि वर्तते ।
 यत् असौ भक्तबीजबलीवर्दैः प्रतिविधानम् करोति सः कृष्यर्थः ।
 आतः च प्रतिविधाने वर्तते ।
 यदहः एव असौ न प्रतिविधत्ते तदहः तत् कर्म न प्रवर्तते ।
 यज्यादिषु च अविपर्यासः ।
 यज्यादिषु च अविपर्यासः वक्तव्यः ।
 पुष्यमित्रः यजते ।
 याजकाः याजयन्ति इति ।
 तत्र भवितव्यम् ।
 पुष्यमित्रः याजयते ।
 याजकाः यजन्ति इति ।
 यज्यादिषु च अविपर्यासः नानाक्रियाणाम् यज्यर्थत्वात् ।
 यज्यादिषु च अविपर्यासः सिद्धः ।
 कुतः ।
 नानाक्रियाणाम् यज्यर्थत्वात् ।
 नानाक्रियाः यजेः अर्थाः ।
 न अवश्यम् यजिः हविष्प्रक्षेपणे एव वर्तते ।
 किम् तर्हि ।
 त्यागे अपि वर्तते ।
 अहो यजते इति उच्यते यः सुष्ठु त्यागम् करोति ।
 तम् च पुष्यमित्रः करोति ।
 याजकाः प्रयोजयन्ति ।
 तत् करोति इति उपसङ्ख्यानम् सूत्रयत्याद्यर्थम् ।
 तत् करोति इति उपसङ्ख्यानम् कर्तव्यम् ।
 किम् प्रयोजनम् ।
 सूत्रयत्याद्यर्थम् ।
 सूत्रम् करोति ।
 सूत्रयति ।
 इह व्याकरणस्य सूत्रम् करोति ।
 व्याकरणम् सूत्रयति इति ।
 वाक्ये षष्ठी उत्पन्ने च प्रत्यये द्वितीया ।
 केन एतत् एवम् भवति ।
 यः असौ सूत्रव्याकरणयोः अभिसम्बन्धः सः उत्पन्ने प्रत्यये निवर्तते ।
 अस्ति च करोतेः व्याकरणेन सामर्थ्यम् इति कृत्वा द्वितीया भविष्यति ।
 आख्यानात् कृतः तत् आचष्टे इति कृल्लुक् प्रकृतिप्रत्यापत्तिः प्रकृतिवत् च कारकम् । आख्यानात् कृदन्तात् तत् आचष्टे इति एतस्मिन् अर्थे कृल्लुक् प्रकृतिप्रत्यापत्तिः प्रकृतिवत् च कारकम् भवति इति वक्तव्यम् ।
 कंसवधम् आचष्टे कंसम् घातयति ।
 बलिबन्धम् आचष्टे बलिम् बन्धयति ।
 आख्यानात् च प्रतिषेधः ।
 आख्यानशब्दात् च प्रतिषेधः वक्तव्यः ।
 आख्यानम् आचष्टे ।
 किम् पुनः यानि एतानि सञ्ज्ञाभूतानि आख्यानानि ततः उत्पत्त्या भवितव्यम् आहोस्वित् क्रियान्वाख्यानमात्रात् ।
 किम् च अतः ।
 यदि सञ्ज्ञाभूतेभ्यः इह न प्राप्नोति ।
 राजागमनम् आचष्टे ऋअजानम् आगमयति ।
 अथ क्रियान्वाख्यानमात्रात् न दोषः भवति ।
 यथा न दोषः तथा अस्तु ।
 दृश्यर्थानाम् च प्रवृत्तौ ।
 दृश्यर्थानाम् च प्रवृत्तौ कृदन्तात् णिच् वक्तयः तत् आचष्टे इति एतस्मिन् अर्थे कृल्लुक् प्रकृतिप्रत्यापत्तिः प्रकृतिवत् च कारकम् भवति इति ।
 मृगरमणम् आचष्टे मृगान् रमयति इति ।
 दृश्यर्थानाम् इति किमर्थम् ।
 यदा हि ग्रामे मृगरमणम् आचष्टे मृगरमणम् आचष्टे इति एव तदा भवति इति ।
 आङ्लोपः च कालात्यन्तसंयोगे मर्यादायाम् ।
 कालात्यन्तसंयोगे मर्यादयाम् कृदन्तात् णिच् वक्तयः तत् आचष्टे इति एतस्मिन् अर्थे आङ्लोपः च कृल्लुक् प्रकृतिप्रत्यापत्तिः प्रकृतिवत् च कारकम् भवति इति ।
 आरात्रिम्विवासम् आचष्टे रात्रिम् विवासयति इति ।
 चित्रीकरणे प्रापि ।
 चित्रीकरणे प्राप्यर्थे कृदन्तात् णिच् वक्तयः कृल्लुक् प्रकृतिप्रत्यापत्तिः प्रकृतिवत् च कारकम् भवति इति ।
 उज्जयिन्याः प्रस्थितः माहिष्मत्याम् सुर्योद्गमनम् सम्भावयते सूर्यम् उद्गमयति ।
 नक्षत्रयोगे ज्ञि ।
 नक्षत्रयोगे जानात्यर्थे कृदन्तात् णिच् वक्तयः कृल्लुक् प्रकृतिप्रत्यापत्तिः प्रकृतिवत् च कारकम् भवति इति ।
 पुष्ययोगम् जानाति पुष्येण योजयति ।
 मघाभिः योजयति ।
 तत् तर्हि बहु वक्तव्यम् ।
 न वा सामान्यकृतत्वात् हेतुतः हि अविशिष्टम् ।
 न वा वक्तव्यम् ।
 किम् कारणम् ।
 सामान्यकृतत्वात् ।
 सामान्येन एव अत्र णिच् भविष्यति ।
 हेतुमति इति ।
 किम् कारणम् ।
 हेतुतः हि अविशिष्टम् ।
 हेतुतः हि अविशिष्टम् भवति ।
 तुल्या हि हेतुता देवदत्ते च आदित्ये च ।
 न सिध्यति ।
 स्वतन्त्रप्रयोजकः हेतुसञ्ज्ञः भवति इति उच्यते ।
 न च असौ आदित्यम् प्रयोजयति ।
 स्वतन्त्रप्रयोजकत्वात् अप्रयोजकः इति चेत् मुक्तसंशयेन तुल्यम् ।
 यम् भवान् स्वत्रन्त्रप्रयोजकम् मुक्तसंशयम् न्याय्यम् मन्यते पाचयति ओदनम् देवदत्तः यज्ञदत्तेन इति तेन एतत् तुल्यम् ।
 कथम् ।
 प्रवृत्तिः हि उभयत्र अनपेक्ष्य ।
 प्रवृत्तिः हि उभयत्र अनपेक्ष्य एव किम् चित् भवति देवदत्ते च आदित्ये च ।
 न इह कः चित् परः अनुग्रहीतव्यः इति प्रवर्तते ।
 सर्वे इमे स्वभूत्यर्थम् प्रवर्तन्ते ।
 ये तावत् एते गुरुशुश्रूषवः ते अपि स्वभूत्यर्थम् एव प्रवर्तन्ते पारलौकिकम् च नः भविष्यति इह च नः प्रीतः गुरुः अध्यापयिष्यति इति ।
 तथा यत् एतत् दासकर्मकरम् नाम एते अपि स्वभूत्यर्थम् एव प्रवर्तन्तेभक्तम् चेलम् च लप्स्यामहे परिभाषाः च न नः भविष्यन्ति इति ।
 तथा ये एते शिल्पिनः नामे ते अपि स्वभूत्यर्थम् एव प्रवर्तन्ते वेतनम् च लप्स्यामहे मित्राणि च नः भविष्यन्ति इति ।
 एवम् एतेषु सर्वेषु स्वभूत्यर्थम् प्रवर्तमानेषु कुर्वतः प्रयोजकः इति चेत् तुल्यम् ।
 यदि कः चित् कुर्वतः प्रयोजकः नाम भवति तेन एतत् तुल्यम् ।
 यदि तर्हि सर्वे इमे स्वभूत्यर्थम् प्रवर्तन्तेकः प्रयोज्यार्थः ।
 यत् अभिप्रायेषु सज्जन्ते ।
 ईदृशौ वध्रौ कुरु ।
 ईदृशौ पटुकौ कुरु ।
 आदित्यः च अस्य अभिप्राये सज्जते ।
 एषः तस्य अभिप्रायः ।
 उज्जयिन्याः प्रस्थितः माहिष्मत्याम् सुर्योद्गमनम् सम्भावयेय इति ।
 तम् च अस्य अभिप्रायम् आदित्यः निर्वर्तयति ।
 भवेत् इह वर्तमानकालता युक्ता ।
 उज्जयिन्याः प्रस्थितः माहिष्मत्याम् सुर्योद्गमनम् सम्भावयते सूर्यम् उद्गमयति इति ।
 तत्रस्थस्य हि तस्य आदित्यः उदेति ।
 इह तु कथम् वर्तमानकालताम् कंसम् घातयति बलिम् बन्धयति इति चिरहते कंसे चिरबद्धे च बलौ ।
 अत्र अपि युक्ता ।
 कथम् ।
 ये तावत् एते शोभिकाः नाम एते प्रत्यक्षम् कंसम् घातयन्ति प्रत्यक्षम् च बलिम् बन्धयन्ति इति ।
 चित्रेषु कथम् ।
 चित्रेषु अपि उद्गूर्णाः निपतिताः च प्रहाराः दृश्यन्ते कंसकर्षण्यः च ।
 ग्रन्थिकेषु कथम् यत्र शब्दगडुमात्रम् लक्ष्यते ।
 ते अपि हि तेषाम् उत्पत्तिप्रभृति आ विनाशात् ऋद्धीः व्याचक्षाणाः सतः बुद्धिविषयान् प्रकाशयन्ति ।
 आतः च सतः व्यामिश्राः हि दृश्यन्ते ।
 के चित् कंसभक्ताः भवन्ति के चित् वासुदेवभक्ताः ।
 वर्णान्यत्वम् खलु अपि पुष्यन्ति ।
 के चित् रक्तमुखाः भवन्ति के चित् कालमुखाः ।
 त्रैकाल्यम् खलु अपि लोके लक्ष्यते ।
 गच्छ हन्यते कंसः ।
 गच्छ घानिष्यते कंसः ।
 किम् गतेन हतः कंसः इति ।
 किमर्थः ककारः ।
 क्ङिति इति गुणप्रतिषेधः यथा स्यात् ।
 न एतत् अस्ति प्रयोजनम् ।
 सार्वधातुकार्धधातुकयोः अङ्गस्य गुणः उच्यते ।
 धातोः च विहितः प्रत्ययः शेषः आर्धधातुकसञ्ज्ञाम् लभते ।
 न च अयम् धातोः विधीयते ।
 कण्ड्वादीनि हि प्रातिपदिकानि ।
 कण्ड्वादिभ्यः वावचनम् ।
 कण्ड्वादिभ्यः वा इति वक्तव्यम् ।
 अवचने हि नित्यप्रत्ययत्वम् ।
 अक्रियमाणे हि वावचने नित्यः प्रत्ययविधिः प्रसज्येत ।
 तत्र कः दोषः ।
 तत्र धातुविधितुक्प्रतिषेधः ।
 तत्र धातुविधेः तुकः च प्रतिषेधः वक्तव्यः स्यात् ।
 कण्ड्वौ कण्ड्वः ।
 अचि श्नुधातुभ्रुवाम् य्वोः इयङुवङौ इति उवङदेशः प्रसज्येत ।
 इह च कण्ड्वा कण्ड्वे न ऊङ्धात्वोः इति प्रतिषेधः प्रसज्येत ।
 तुक् च प्रतिषेध्यः ।
 वल्गुः मन्तुः इति ।
 ह्रस्वस्य पिति कृति तुक् प्राप्नोति ।
 ह्रस्वयलोपौ च वक्तव्यौ ।
 ह्रस्वयलोपौ च वक्तव्यौ स्याताम् ।
 वल्गुः मन्तुः इति ।
 किमर्थम् इदम् न ह्रस्वः एव अयम् ।
 अन्तरङ्गत्वात् अकृद्यकारे इति दीर्घत्वम् प्राप्नोति ।
 यलोपः ।
 यलोपः च वक्तव्यः ।
 कण्डूः वल्गुः मन्तुः इति ।
 किमर्थम् इदम् न वलि इति एव सिद्धम् ।
 वलि इति उच्यते ।
 न च अत्र वलिम् पश्यामः ।
 ननु चल् क्विप् वलादिः ।
 क्विब्लोपे कृते वलाद्यभावात् न प्राप्नोति ।
 इदम् इह सम्प्रधार्यम् ।
 क्विब्लोपः क्रियताम् वलि लोपः इति ।
 किम् अत्र कर्तव्यम् ।
 परत्वात् क्विब्लोपः ।
 नित्यः खलु अपि क्विब्लोपः ।
 कृते अपि यलोपे प्राप्नोति अकृते अपि प्राप्नोति ।
 नित्यत्वात् परत्वात् च क्विलोपे कृते वलाद्यभावात् न प्राप्नोति ।
 एवम् तर्हि प्रत्ययलक्षणेन भविष्यति ।
 वर्णाश्रये न अस्ति प्रत्ययलक्षणम् ।
 अथ क्रियमाणे अपि वावचने यदा यगन्तात् क्विप् तदा एते दोषाः कस्मात् न भवन्ति ।
 न एतेभ्यः तदा क्विप् द्रक्ष्यते ।
 किम् कारणम् ।
 अन्येभ्यः अपि दृश्यते इति उच्यते ।
 न च एतेभ्यः तदा क्विप् दृश्यते ।
 यथा एव तर्हि क्रियमाणे वावचने अन्येभ्यः अपि दृश्यते इति एवम् अत्र क्विप् न भवति एवम् अक्रियमाणे अपि न भविष्यति ।
 अवश्यम् एतेभ्यः तदा क्विप् एषितव्यः ।
 किम् प्रयोजनम् ।
 एतानि रूपाणि यथा स्युः इति ।
 तत् तर्हि वावचनम् कर्तव्यम् ।
 न कर्तव्यम् ।
 उभयम् कण्ड्वादीनि धातवः च प्रातिपदिकानि च ।
 आतः च उभयम् ।
 कण्डूयति इति क्रियाम् कुर्वाणे प्रयुज्यते अस्ति मे कण्डूः इति वेदनामात्रस्य सान्निध्ये ।
 अपरः आह धातुप्रकरणात् धातुः कस्य आसञ्जनात् अपि ।
 आह च अयम् इमम् दीर्घम् ।
 मन्ये धातुः विभाषितः ।
 किमर्थः अयम् णकारः ।
 वृद्ध्यर्थः ।
 ञ्णिति इति वृद्धिः यथा स्यात् ।
 क्रियमाणे अपि वै णकारे वृद्धिः न प्राप्नोति ।
 किम् कारणम् ।
 क्ङिति च इति प्रतिषेधात् ।
 णित्करणसामर्थ्यात् भविष्यति ।
 अतः उत्तरम् पठति ।
 णिङि णित्करणस्य सावकाशत्वात् वृद्धिप्रतिषेधप्रसङ्गः ।
 णिङि णित्करणम् सावकाशम् ।
 कः अवकाशः ।
 सामान्यग्रहणार्थः णकारः ।
 क्व सामान्यग्रहणार्थेन अर्थः ।
 णेः अनिटि इति ।
 णिङि णित्करणस्य सावकाशत्वात् वृद्धिप्रतिषेधः प्राप्नोति ।
 ङित्करणम् अपि तर्हि सावकाशम् ।
 कः अवकाशः ।
 सामान्यग्रहणाविघातार्थः ङकारः ।
 क्व सामान्यग्रहणाविघातार्थेन अर्थः ।
 अत्र एव ।
 शक्यः अत्र सामान्यग्रहणाविघातार्थः अन्यः अनुबन्धः आसङ्क्तुम् ।
 तत्र ङकारानुरोधात् वृद्धिप्रतिषेधः प्राप्नोति ।
 अवशयम् अत्र आत्मनेपदार्थः ङकारः अनुबन्धः आसङ्क्तव्यः ङितः इति आत्मनेपदम् यथा स्यात् ।
 एवम् उभयोः सावकशयोः प्रतिषेधबलीयस्त्वात् प्रतिषेधः प्राप्नोति ।
 एवम् तर्हि आचार्यप्रवृत्तिः ज्ञापयति न कमेः वृद्धिप्रतिषेधः भवति इति यत् अयम् न कम्यमिचमाम् इति मित्सञ्ज्ञाया प्रतिषेधम् शास्ति ।
 मित्प्रतिषेधस्य च अर्थवत्त्वात् ।
 मित्प्रतिषेधस्य च अर्थवत्त्वात् प्रतिषेधः प्राप्नोति ।
 अर्थवान् मित्प्रतिषेधः ।
 कः अर्थः ।
 णिङन्तस्य णिचि या वृद्धिः तस्याः ह्रस्वत्वम् मा भूत् इति ।
 ननु एतस्याः अपि क्ङिति च इति प्रतिषेधेन भवितव्यम् ।
 न भवितव्यम् ।
 उक्तम् एतत् क्ङिति प्रतिषेधे तन्निमित्तग्रहणम् इति ।
 एवम् तर्हि न णिङन्तस्य णिचि या वृद्धिः तस्याः ह्रस्वत्वम् प्राप्नोति ।
 किम् कारणम् ।
 णिङा व्यवहितत्वात् ।
 लोपे कृते न अस्ति व्यवधानम् ।
 स्थानिवद्भावात् व्यवधानम् एव ।
 णिङि एव तर्हि मा भूत् इति ।
 णिङि च न प्राप्नोति ।
 किम् कारणम् ।
 असिद्धम् बहिरङ्गलक्षणम् अन्तरङ्गलक्षणे इति ।
 न एव वा पुनः णिङन्तस्य णिचि वृद्धिः प्राप्नोति ।
 किम् कारणम् ।
 णिङा व्यवहितत्वात् ।
 लोपे कृते न अस्ति व्यवधानम् ।
 स्थानिवद्भावात् व्यवधानम् एव ।
 इदम् तर्हि प्रयोजनम् ।
 यत् तत् चिण्णमुलोः दीर्घः अन्यतरस्याम् इति दीर्घत्वम् तत् कमेः णिङि मा भूत् इति ।
 किम् पुनः कारणम् तत्र दीर्घः अन्यतरस्याम् इति उच्यते ।
 न ह्रस्वः अन्यतरस्याम् इति एव उच्येत ।
 यथाप्राप्तम् च अपि कमेः ह्रस्वत्वम् एव ।
 तत्र अयम् अपि अर्थः ।
 ह्रस्वग्रहणम् न कर्तव्यम् भवति ।
 प्रकृतम् अनुवर्तते ।
 क्व प्रकृतम् ।
 मिताम् ह्रस्वः इति ।
 का रूपसिद्धिः अशमि अशामि शमम् शमम् शामम् शामम् ।
 वृद्ध्या सिद्धम् ।
 न सिध्यति ।
 न सिध्यति ।
 न उदात्तोपदेशस्य मान्तस्य अनाचमेः इति वृद्धिप्रतिषेधः प्राप्नोति ।
 चिण्कृतोः सः प्रतिषेधः न णिचि ।
 इदम् तर्हि ।
 अजनि अजानि जनम् जनम् जानम् जानम् ।
 जनिवध्योः च इति वृद्धिप्रतिषेधः प्राप्नोति ।
 सः अपि चिण्कृतोः एव ।
 णिज्व्यवहितेषु तर्हि यङ्लोपे च उपसङ्ख्यानम् कर्तव्यम् स्यात् ।
 शमयन्तम् प्रयोजितवान् अशमि अशामि शमम् शमम् शामम् शामम् ।
 शंशमयतेः अशंसमि अशंशामि शंशमम् शंशमम् शंशामम् शंशामम् ।
 किम् पुनः कारणम् न सिध्यति ।
 चिण्णमुल्परे णौ मिताम् अङ्गानाम् ह्रस्वः भवति इति उच्यते ।
 यः च अत्र णिः चिण्णमुल्परः न तस्मिन् मित् अङ्गम् यस्मिन् च मित् अङ्गम् न असौ णिः णमुल्परः ।
 णिलोपे कृते चिण्णमुल्परः ।
 स्थानिवद्भावात् न चिण्णमुल्परः ।
 अथ दीर्घः अन्यतरस्याम् इति उच्यमाने यावता स्थानिवद्भावः कथम् एव एतत् सिध्यति ।
 एतत् इदानीम् दीर्घग्रहणस्य प्रयोजनम् ।
 दीर्घविधिम् प्रति अजादेशः न स्थानिवत् इति स्थानिवद्भावप्रतिषेधः सिद्धः भवति ।
 यदा खलु अपि आयादयः आर्धधातुके वा भवन्ति तदा णिचि णिङ् न भवति ।
 तदर्थम् च मित्प्रतिषेधः स्यात् ।
 तस्मात् प्रतिषेधः प्राप्नोति ।
 उक्तम् वा ।
 किम् उक्तम् ।
 तद्धितकाम्योः इक्प्रकरणात् इति ।
 कथम् इदम् विज्ञायते ।
 आयादिभ्यः यत् आर्धधातुकम् तस्मिन् अवस्थिते वा आयादीनाम् निवृत्तिः भवति ।
 आहोस्वित् आयादिप्रकृतेः यत् आर्धधातुकम् तस्मिन् अवस्थिते वा आयादीनाम् उत्पत्तिः भवति इति ।
 किम् गतम् एतत् इयता सूत्रेणा आहोस्वित् अन्यतरस्मिन् पक्षे भूयः सूत्रम् कर्तव्यम् ।
 गतम् इति आह ।
 कथम् ।
 यदा तावत् आयादिभ्यः यत् आर्धधातुकम् तस्मिन् अवस्थिते वा आयादीनाम् निवृत्तिः भवति इति तदा अविशेषेण सर्वम् आयादिप्रकरणम् अनुक्रम्य आयादयः आर्धधातुके वा इति उच्यते ।
 यदा अपि आयादिप्रकृतेः यत् आर्धधातुकम् तस्मिन् अवस्थिते वा आयादीनाम् उत्पत्तिः भवति इति तदा एकम् वाक्यम् तत् च इदम् च ।
 गुपूधूपविच्छिपणिपनिभ्यः आयः आर्धधातुके वा ।
 ऋतेः ईयङ् आर्धधातुके वा ।
 कमेः णिङ् आर्धधातुके वा इति ।
 कः च अत्र विशेषः ।
 आयादिभ्यः यत् आर्धधातुकम् आयादिप्रकृतेः यत् आर्धधातुकम् इति च उभयथा अनिष्टप्रसङ्गः । आयादिभ्यः यत् आर्धधातुकम् आयादिप्रकृतेः यत् आर्धधातुकम् इति च उभयथा अनिष्टम् प्राप्नोति ।
 यदि विज्ञायते आयादिभ्यः यत् आर्धधातुकम् तस्मिन् अवस्थिते वा आयादीनाम् निवृत्तिः भवति इति गुप्तिः जुगोप इति च इष्टम् न सिध्यति इदम् च अनिष्टम् प्राप्नोति ।
 गोपाम् चकार गोपा इति च ।
 इदम् तावत् इष्टम् सिद्धम् भवति ।
 गोपायाम् चकार गोपाय इति ।
 अथ विज्ञायते आयादिप्रकृतेः यत् आर्धधातुकम् तस्मिन् अवस्थिते वा आयादीनाम् उत्पत्तिः भवति इति गुप्तिः जुगोप इति च इष्टम् सिद्धम् भवति ।
 इदम् च अनिष्टम् न प्राप्नोति ।
 गोपायाम् चकार गोपाय इति ।
 इदम् तु इष्टम् न सिध्यति ।
 गोपयाम् चकार गोपाय इति ।
 इदम् तावत् इष्टम् सिध्यति ।
 गोपयाम् चकार इति ।
 कथम् ।
 अस्तु अत्र आयादिप्रकृतेः यत् आर्धधातुकम् लिट् ।
 तस्मिन् अवस्थिते वा आयादयः ।
 आम् मध्ये पतिष्यति यथा विकरणाः तद्वत् ।
 इदम् तर्हि इष्टम् न सिध्यति गोपाया इति ।
 सिद्धम् तु सार्वधातुके नित्यवचनात् अनाश्रित्य वाविधानम् ।
 सिद्धम् एतत् ।
 कथम्. अविशेषेण आयादीनाम् वाविधानम् उक्त्वा सार्वधातुके नित्यम् इति वक्ष्यामि ।
 स्यादिबलीयस्त्वम् तु विप्रतिषेधेन तुल्यनिमित्तत्वात् ।
 स्यादिभिः तु आयादीनाम् बाधनम् प्राप्नोति विप्रतिषेधेन ।
 किम् कारणम् ।
 तुल्यनिमित्तत्वात् ।
 तुल्यम् निमित्तम् स्यादीनाम् आयादीनाम् च ।
 स्यादीनाम् अवकाशः करिष्यति हरिष्यति ।
 आयादीनाम् अवकाशः गोपायति धूपायति ।
 इह उभयम् प्राप्नोति ।
 गोपायिष्यति धूपायिष्यति इति ।
 परत्वात् स्यादयः प्राप्नुवन्ति ।
 न वा आयादिविधानस्य अनवकाशत्वात् ।
 न वा एषः दोषः ।
 किम् कारणम् ।
 आयादिविधानस्य अनवकाशत्वात् ।
 अनवकाशाः आयादयः उच्यन्ते च ।
 ते वचनात् भविष्यन्ति ।
 ननु च इदानीम् एव अवकाशः प्रक्ल्̥प्तः गोपायति धूपायति इति ।
 अत्र अपि शप् स्यादिः भवति ।
 यदि अपि अत्र अपि भवति न तु अत्र अस्ति विशेषः सति वा शपि असति वा ।
 अन्यत् इदानीम् एतत् उच्यते न अस्ति विशेषः इति ।
 यत् तु तत् उक्तम् आयादीनाम् स्यादिभिः अव्याप्तः अवकाशः इत् स न अस्ति अवकाशः ।
 अवश्यम् खलु अपि अत्र शप् स्यादिः एषितव्यः ।
 किम् कारणम् ।
 गोपायन्ती धूपायन्ती इति शप्श्यनोः नित्यम् इति नुम् यथा स्यात् इति ।
 यदि तर्हि अनवकाशाः आयादयः आयादिभिः स्यादीनाम् बाधनम् प्राप्नोति ।
 यथा पुनः अयम् सूत्रेभेदेन परिहारः यदि पुनः शपि नित्यम् इति उच्येत ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् आयादिभ्यः यत् आर्धधातुकम् आयादिप्रकृतेः यत् आर्धधातुकम् इति च उभयथा अनिष्टप्रसङ्गः इति ।
 न एषः दोषः ।
 आर्धधातुके इति न एषा परसप्तमी ।
 का तर्हि ।
 विषयसप्तमी ।
 आर्धधातुकविषये इति ।
 तत्र आर्धधातुकविषये आयादिप्रकृतेः आयादिषु कृतेषु यः यतः प्रत्ययः प्राप्नोति सः ततः भविष्यति ।
 अन्तग्रहणम् किमर्थम् न सनादयः धातवः इति एव उच्येत ।
 केन इदानीम् तदन्तानाम् भविष्यति ।
 तदन्तविधिना ।
 अतः उत्तरम् पठति ।
 सनादिषु अन्तग्रहणे उक्तम् ।
 किम् उक्तम् ।
 पदसञ्ज्ञायाम् अन्तग्रहणम् अन्यत्र सञ्ज्ञाविधौ प्रत्ययग्रहणे तदन्तविधिप्रतिषेधार्थम् इति ।
 इदम् च अपि प्रत्ययग्रहणम् ।
 अयम् च अपि सञ्ज्ञाविधिः ।
 किमर्थम् पुनः इदम् उच्यते न भूवादयः धातवः इति एव सिद्धम् ।
 न सिध्यति ।
 पाठेन धातुसञ्ज्ञा क्रियते न च इमे तत्र पठ्यन्ते ।
 कथम् तर्हि अन्येषाम् अपठ्यमानानाम् धातुसञ्ज्ञा भवति अस्तेः भूः ।
 ब्रुवः वचिः ।
 चक्षिङः ख्याञ् इति ।
 यदि अपि एते तत्र न पठ्यन्ते प्रकृतयः तु एषाम् तत्र पठ्यन्ते ।
 तत्र स्थानिवद्भावात् सिद्धम् ।
 इमे अपि तर्हि यदि अपि तत्र न पठ्यन्ते येषाम् तु अर्थाः आदिश्यन्ते ते तत्र पठ्यन्ते ।
 तत्र स्थानिवद्भावात् सिद्धम् ।
 न सिध्यति ।
 आदेशः स्थानिवत् भवति इति उच्यते ।
 न च इमे आदेशाः ।
 इमे अपि आदेशाः ।
 कथम् ।
 आदिश्यते यः सः आदेशः ।
 इमे च अपि आदिश्यन्ते ।
 एवम् अपि षष्ठीनिर्दिष्टस्य आदेशाः स्थानिवत् भवन्ति इति उच्यते ।
 न चे इमे षष्ठीनिर्दिष्टस्य आदेशाः ।
 षष्ठीग्रहणम् निवर्तिष्यते ।
 यदि निवर्तते अपवादे उत्सर्गकृतम् प्राप्नोति ।
 कर्मणि अण् आतः अनुपसर्गे कः इति के अपि अण्कृतम् प्राप्नोति ।
 न एषः दोषः ।
 आचार्यप्रवृत्तिः ज्ञापयति न अपवादे उत्सर्गकृतम् भवति इति यत् अयम् श्यनादीन् कान् चित् शितः करोति ।
 श्नम् श्ना श्नुः इति.
 इमे विकरणाः पठ्यन्ते ।
 तत्र न ज्ञायते कः उत्सर्गः कः अपवादः इति ।
 तत्र वक्त्यम् अयम् उत्सर्गः अयम् अपवादः इति ।
 इमे ब्रूमः ।
 यक् उत्सर्गः ।
 अपवादः शब्दादिः स्यादयः च ।
 यदि एवम् अपवादविप्रतिषेधात् शबादिबाधनम् ।
 अपवाद्विप्रतिषेधात् शबादिभिः स्यादीनाम् बाधनम् प्राप्नोति ।
 शबादीनाम् अवकाशः पचति यजति ।
 स्यादीनाम् अवकाशः पक्ष्यते यक्ष्यते ।
 इह उभयम् प्राप्नोति ।
 पक्ष्यति यक्ष्यति ।
 परत्वात् शबादयः प्राप्नुवन्ति ।
 अपवादः नाम अनेकलक्षणप्रसङ्गः ।
 अपवादः नाम भवति यत्र अनेकलक्षणप्रसङ्गः ।
 तत्र भावकर्मणोः यक् विधीयते कर्तरि शप् ।
 कः प्रसङ्गः यत् भावकर्मणोः यकम् कर्तरि शबादयः बाधेरन् ।
 एवम् तर्हि यक्शपौ उत्सर्गौ ।
 अपवादाः श्यनादय स्यादयः च ।
 अपवादविप्रतिषेधात् श्यनादिबाधनम् ।
 अपवाद्विप्रतिषेधात् श्यनादिभिः स्यादीनाम् बाधनम् प्राप्नोति ।
 श्यनादीनाम् अवकाशः दीव्यति सीव्यति ।
 स्यादीनाम् अवकाशः पक्ष्यति यक्ष्यति ।
 इह उभयम् प्राप्नोति ।
 देविष्यति सेविष्यति ।
 परत्वात् श्यनादयः प्राप्नुवन्ति ।
 न एषः दोषः ।
 शबादेशाः श्यनादयः करिष्यन्ते ।
 शप् च स्यादिभिः बाध्यते ।
 तत्र दिवादिभ्यः स्यादिविषये शप् एव न अस्ति कुतः श्यनादयः ।
 तत् तर्हि शपः ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 कर्तरि शप् इति ।
 तत् वै प्रथमानिर्दिष्टम् षष्ठीनिर्दिष्टेन च इह अर्थः ।
 दिवादिभ्यः इति एषा पञ्चमी शप् इति प्रथमायाः षष्ठीम् प्रकल्पयिष्यति तस्मात् इति उत्तरस्य इति ।
 प्रत्ययविधिः अयम् ।
 न च प्रत्ययविधौ पञ्चम्यः प्रकल्पिकाः भवन्ति ।
 न अयम् प्रत्ययविधिः ।
 विहितः प्रत्ययः ।
 प्रकृतः च अनुवर्तते ।
 अथ वा अनुवृत्तिः करिष्यते ।
 सार्वधातुके यक् स्यतासी लृलुटोः च्लि लुङि च्लेः सिच् भवति ।
 कर्तरि शप् स्यतासी लृलुटोः च्लि लुङि च्लेः सिच् भवति ।
 दिवादिभ्यः श्यन् स्यतासी लृलुटोः च्लि लुङि च्लेः सिच् भवति ।
 अथ वा अन्तरङ्गाः स्यादयः ।
 का अन्तरङ्गता ।
 लावस्थायाम् एव स्यादयः ।
 सार्वधातुके श्यनादयः ।
 सिपा- उत्सर्गः छन्दसि ।
 सिप् उत्सर्गः छन्दसि कर्तव्यः ।
 सनाद्यन्ते नेषत्वाद्यर्थः ।
 सनाद्यन्ते च कर्तव्यः ।
 किम् प्रजोजनम् ।
 नेषत्वाद्यर्थः ।
 इन्द्रः नः तेन नेषतु ।
 गा वः नेष्टात् ।
 प्रकृत्यन्तरत्वात् सिद्धम् ।
 प्रकृत्यन्तरत्वात् सिद्धम् एतत् ।
 प्र्कृत्यन्तरम् नेषतिः ।
 नेषतु नेष्टात् इति दर्शनात् ।
 नेषतु नेष्टात् इति दृश्यते ।
 अथ किमर्थः पकारः ।
 स्वरार्थः ।
 अनुदात्तौ सुप्पितौ इति एषः स्वरः यथा स्यात् ।
 पित्करणानर्थक्यम् च अनच्कत्वात् ।
 पित्करणम् च अनर्थकम् ।
 किम् कारणम् ।
 अनच्कत्वात् ।
 अनच्कः अयम् ।
 तत्र न अर्थः स्वरार्थेन पकारेण अनुबन्धेन ।
 इटि कृते साच्कः भविष्यति ।
 इटः अनुदात्तार्थम् इति चेत् आगमानुदात्तत्वात् सिद्धम् । आगमानुदात्तत्वेन इटः अनुदात्तत्वम् भविष्यति ।
 एवम् तर्हि सप् अयम् कर्तव्यः ।
 किम् प्रयोजनम् ।
 यत् एव यासिषीष्ठाः ।
 एकाज्लक्षणः इट्प्रतिषेधः मा भूत् इति ।
 क्व अयम् अकारः श्रूयते ।
 न क्व चित् श्रूयते ।
 लोपः अस्य भविष्यति अतः लोपः आर्धधातुके इति ।
 यदि न क्व चित् श्रूयते न अर्थः स्वरार्थेन पकारेण अनुबन्धेन ।
 एवम् अपि कर्तव्यः एव ।
 किम् प्रयोजनम् ।
 अनुदात्तस्य लोपः यथा स्यात् ।
 उदात्तस्य मा भूत् इति ।
 किम् च स्यात् ।
 उदात्तनिवृत्तिस्वरः प्रसज्येत ।
 सिपा- बहुलम् छन्दसि णित् ।
 सिप् बहुलम् छन्दसि णित् वक्तव्यः ।
 सविता धर्मम् दाविषत् ।
 प्र णः आयूंषि तारिषत् ।
 कास्ग्रहणे चकासः उपसङ्ख्यानम् ।
 कास्ग्रहणे चकासः उपसङ्ख्यानम् कर्तव्यम् ।
 चकासाम् चकार ।
 न कर्तव्यम् ।
 चकास्प्रतययात् इति वक्ष्यामि ।
 चकास्ग्रहणे कासः उपसङ्ख्यानम् कर्तव्यम् ।
 कासाम् चक्रे ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् कास्ग्रहणे चकासः उपसङ्ख्यानम् इति ।
 न एषः दोषः ।
 चकास्शब्दे कास्शब्दः अस्ति ।
 तत्र कास्प्रत्ययात् इति एव सिद्धम् ।
 न सिध्यति ।
 किम् कारणम् ।
 अर्थवतः कास्शब्दस्य ग्रहणम् ।
 न च चकास्शब्दे कास्शब्दः अर्थवान् ।
 एवम् तर्हि कासि अनेकाचः इति वक्तव्यम् ।
 किम् प्रयोजनम् ।
 चुलुम्पाद्यर्थम् ।
 चुलुम्पाम् चकार दरिद्राम् चकार ।
 गुरुमतः आम्विधाने लिण्निमित्तात् प्रतिषेधः ।
 गुरुमतः आम्विधाने लिण्निमित्तात् प्रतिषेधः वक्तव्यः ।
 इयेष उवोष ।
 गुणे कृते इजादेः च गुरुमतः अनृच्छः इति आम् प्राप्नोति ।
 गुरुमद्वचनम् इदानीम् किमर्थम् स्यात् ।
 गुरुमद्वचनम् किमर्थम् इति चेत् णलि उत्तमे यजादिप्रतिषेधाऋथम् ।
 गुरुमद्वचनम् किमर्थम् इति चेत् णलि उत्तमे यजादीनाम् मा भूत् इति ।
 इयज अहम् उवप अहम् ।
 उपदेशवचनात् सिद्धम् ।
 उपदेशे गुरुमतः इति वक्तव्यम् ।
 यदि उपदेशग्रहणम् क्रियते उच्छेः आम् वक्तव्यः ।
 व्युच्छाम् चकार इति ।
 ऋच्छिप्रतिषेधः ज्ञापकः उच्छेः आम्भावस्य ।
 यत् अयम् अनृच्छः इति प्रतिषेधम् शास्ति तत् ज्ञापयति आचार्यः तुग्निमित्ता यस्य गुरुमत्ता भवति तस्मात् आम् इति ।
 स तर्हि ज्ञापकार्थः ऋच्छिप्रतिषेधः वक्तव्यः ।
 ननु च अवश्यम् प्राप्त्यर्थः अपि वक्तव्यः ।
 न अर्थः प्राप्त्यर्थेन ।
 ऋच्छत्यृ̄ताम् इति ऋच्छेः लिटि गुणवचनम् ज्ञापकम् न ऋच्छेः लिटि आम् भवति इति ।
 न एतत् अस्ति ज्ञापकम् ।
 अर्त्यर्थम् एतत् स्यात् ।
 कथम् पुनः ऋच्छेः लिटि गुणः उच्यमानः अर्त्यर्थः शक्यः विज्ञातुम् ।
 सामर्थ्यात् ।
 ऋच्छिः लिटि न अस्ति इति कृत्वा प्रकृत्यर्थम् विज्ञायते ।
 तत् यथा ।
 तिष्ठतेः इत् जिघ्रतेः वा इति चङि तिष्ठतिजिघ्रती न स्तः इति कृत्वा प्रकृत्यर्थम् विज्ञायते ।
 किम् पुनः अर्तेः गुणवचने प्रयोजनम् ।
 आरतुः आरुः एतत् रूपम् यथा स्यात् ।
 किम् पुनः कारणम् न सिध्यति ।
 द्विर्वचने कृते सवर्णदीर्घत्वे च यदि तावत् धातुग्रहणेन ग्रहणम् ऋ̄कारान्तानाम् लिटि गुणः भवति इति गुणे कृते रपरते अरतुः अरुः इति एतत् रूपम् प्रसज्येत ।
 अथ अभ्यासग्रहणेन ग्रहणम् उः अत्त्वम् रपरत्वम् हलादिशेषः अतः आदेः इति दीर्घत्वम् आतः लोपः इटि च इति आकारलोपः अतुः उः इति वचनम् एव श्रूयेत ।
 गुण पुनः सति गुणे कृते रपरत्वे च द्विर्वचनम् अतः आदेः इति दीर्घत्वम् ।
 ततः सिद्धम् भवति यथा आटतुः आटुः इति ।
 किम् पुनः सवर्णदीर्घत्वम् तावत् भवति न पुनः उः अत्त्वम् ।
 परत्वात् उः अत्त्वेन भवितव्यम् ।
 अन्तरङ्गत्वात् ।
 अन्तरङ्गम् सवर्णदीर्घत्वम् ।
 बहिरङ्गम् उः अत्त्वम् ।
 का अन्तरङ्गता ।
 वर्णौ आश्रित्य सवर्णदीर्घत्वम् ।
 अङ्गस्य उः अत्त्वम् ।
 उः अत्त्वम् अपि अन्तरङ्गम् ।
 कथम् ।
 वक्ष्यति एतत् ।
 प्राक् अभ्यासविकारेभ्यः अङ्गाधिकारः इति ।
 उभयोः अन्तरङ्गयोः परत्वात् उः अत्त्वम् ।
 उः अत्त्वे कृते रपरत्वम् हलादिशेषः अतः आदेः इति दीर्घत्वम् परस्य रूपस्य यणादेशः ।
 सिद्धम् भवति आरतुः आरुः इति ।
 अथ अपि कथम् चित् अर्तेः लिटि गुणेन अर्थः स्यात् ।
 एवम् अपि न दोषः ।
 ऋच्छत्यृ̄ताम् इति ऋकारः अपि निर्दिश्यते ।
 कथम् ।
 अयम् ।
 ऋच्छति ऋ ऋताम् ऋच्छत्यृ̄ताम् इति ।
 इह अपि तर्हि प्राप्नोति ।
 चक्रतुः चक्रुः इति ।
 संयोगादिग्रहणम् नियमार्थम् भविष्यति ।
 संयोगादेः एव अकेवलस्य न अन्यस्य अकेवलस्य इति ।
 तत् एतत् अन्तरेण अर्तेः लिटि गुणवचनम् रूपम् सिद्धम् अन्तरेण च ऋच्छिग्रहणम् अर्तेः लिटि गुणः सिद्धः ।
 सः एषः अनन्यार्थः ऋच्छिप्रतिषेधः वक्तव्यः उच्छेः वा आम् वक्तव्यः ।
 उभयम् न वक्तव्यम् ।
 उपदेशग्रहणम् न करिष्यते ।
 कस्मात् न भवति इयेष उवोष ।
 उक्तम् वा ।किम् उक्तम् ।
 सन्निपातलक्षणः विधिः अनिमित्तम् तद्विघातस्य इति ।
 ऊर्णोतेः च उपसङ्ख्यानम् ।
 ऊर्णोतेः च उपसङ्ख्यानम् कर्तव्यम् ।
 प्रोर्णुनाव ।
 न वक्तव्यम् ।
 वाच्यः ऊर्णोः णुवद्भावः ।
 यङ्प्रसिद्धिः प्रयोजनम् ।
 आमः च प्रतिषेधार्थम् ।
 एकाचः च इडुपग्रहात् । अथ वा उकारः अपि अत्र निर्दिश्यते ।
 कथम् ।
 अविभक्तिकः निर्देशः ।
 अनृच्छ उ अनृच्छो दयायासः च इति ।
 विदेः आम् कित् ।
 विदेः आम् कित् वक्तव्यः ।
 विदाम् चकार ।
 न वक्तव्यः ।
 विदिः अकारान्तः ।
 यदि अकारान्तः वेत्ति इति गुणः न सिध्यति ।
 लिट्सन्नियोगेन ।
 एवम् अपि विवेद इति न सिध्यति ।
 एवम् तर्हि आम्सन्नियोगेन ।
 भारद्वाजीयाः पठन्ति ।
 विदेः आम् कित् निपातनात् वा अगुणत्वम् इति ।
 श्लुवदतिदेशे किम् प्रयोजनम् ।
 श्लुवदतिदेशे प्रयोजनम् द्वित्वेत्त्वे ।
 बिभराम् चकार ।
 किमर्थम् इदम् उच्यते ।
 अनुप्रयोगः यथा स्यात् ।
 न एतत् अस्ति प्रयोजनम् ।
 आमन्तम् अव्यक्तपदार्थकम् ।
 तेन अपरिसमाप्तः अर्थः इति कृत्वा अनुप्रयोगः भविष्यति ।
 अतः उत्तरम् पठति ।
 कृञः अनुप्रयोगवचनम् अस्तिभूप्रतिषेधार्थम् ।
 कृञः अनुप्रयोगवचनम् क्रियते अस्तिभूप्रतिषेधार्थम् ।
 अस्तिभुवोः अनुप्रयोगः मा भूत् इति ।
 आत्मनेपदविध्यर्थम् च ।
 आत्मनेपदविध्यर्थम् च कृञः अनुप्रयोगवचनम् क्रियते ।
 आत्मनेपदम् यथा स्यात् ।
 उच्यमाने अपि एतस्मिन् अवश्यम् आत्मनेपदार्थः यत्नः कर्तव्यः ।
 अस्तिभूप्रतिषेधार्थेन च अपि न अर्थः ।
 इष्टः सर्वानुप्रयोगः ।
 सर्वेषाम् एव कृभ्वस्तीनाम् अनुप्रयोगः इष्यते ।
 किम् इष्यते एव आहोस्वित् प्राप्नोति अपि ।
 इष्यते च प्राप्नोति च ।
 कथम् ।
 कृञ् इति न एतत् धातुग्रहणम् ।
 किम् तर्हि ।
 प्रत्याहारग्रहणम् ।
 क्व सन्निविष्टानाम् प्रत्याहारः ।
 कृभ्वस्तियोगे इति अतः प्रभृति आ कृञः ञकारात् ।
 सर्वानुप्रयोगः इति चेत् अशिष्यम् अर्थाभावात् ।
 सर्वानुप्रयोगः इति चेत् अशिष्यम् कृञः अनुप्रयोगवचनम् ।
 किम् कारणम् ।
 अर्थाभावात् ।
 आमन्तम् अव्यक्तपदार्थकम् ।
 तेन अपरिसमाप्तः अर्थः इति कृत्वा अनुप्रयोगः भविष्यति ।
 इदम् तर्हि प्रयोजनम् ।
 कृभ्वस्तीनाम् एव अनुप्रयोगः यथा स्यात् पचादीनाम् मा भूत् इति ।
 एतत् अपि न अस्ति प्रयोजनम् ।
 अर्थाभावात् च अन्यस्य ।
 अर्थाभावात् च अन्यस्य सिद्धम् ।
 कृभ्वस्तयः क्रियासामान्यवाचिनः ।
 क्रियाविशेषवाचिनः पचादयः ।
 न च सामान्यवाचिनोः एव विशेषवाचिनोः एव व प्रयोगः भवति ।
 तत्र विशेषवाचिनः उत्पत्तिः ।
 सामान्यवाचिनः अनुप्रयोक्ष्यन्ते ।
 लिट्परार्थम् वा ।
 लिट्परार्थम् तर्हि कृञः अनुप्रयोगवचनम् क्रियते ।
 लिट्परस्य एव अनुप्रयोगः यथा स्यात् ।
 अन्यपरस्य मा भूत् इति ।
 किम्परस्य पुनः प्राप्नोति ।
 लट्परस्य ।
 न लट्परस्य अनुप्रयोगेण भूतकालः विशेषितः स्यात् ।
 निष्ठापरस्य तर्हि ।
 ननिष्ठापरस्य अनुप्रयोगेण पुरुषोपग्रहौ विशेइषितौ स्याताम् ।
 लुङ्परस्य तर्हि ।
 न लुङ्परस्य अनुप्रयोगेण अनद्यतनः भूतकालः विशेषितः स्यात् ।
 लङ्परस्य तर्हि ।
 न लङ्परस्य अनुप्रयोगेण अनद्यतनः परोक्षः कालः विशेषितः स्यात् ।
 अयम् तर्हि भूते परोक्षे अनद्यतने लङ् विधीयते ।
 हशश्वतोः लङ् च इति ।
 तत्परस्य मा भूत् इति ।
 अतत् अपि न अस्ति प्रयोजनम् ।
 एकस्याः आकृतेः चरितः प्रयोगः द्वितीयस्याः तृतीयस्याः च न भवति ।
 तत् यथा गोषु स्वामि अश्वेषु च इति ।
 न च भवति गोषु च अश्वानाम् च स्वामी इति ।
 अर्थसमाप्तेः वा अनुप्रयोगः न स्यात् ।
 अर्थसमाप्तेः तर्हि अनुप्रयोगः न स्यात् ।
 आमन्तेन परिसमाप्तः अर्थः इति कृत्वा अनुप्रयोगः न स्यात् ।
 एतत् अपि न अस्ति प्रयोजनम् ।
 इदानीम् एव उक्तम् आमन्तम् अव्यक्तपदार्थकम् ।
 तेन अपरिसमाप्तः अर्थः इति कृत्वा अनुप्रयोगः भविष्यति इति ।
 विपर्यासनिवृत्त्यर्थम् वा ।
 विपर्यासनिवृत्त्यर्थम् तर्हि कृञः अनुप्रयोगवचनम् क्रियते ।
 ईहाम् चक्रे ।
 चक्रे ईहाम् इति मा भूत् ।
 व्यवहित्निवृत्त्यर्थम् च ।
 व्यवहित्निवृत्त्यर्थम् च कृञः अनुप्रयोगवचनम् क्रियते ।
 अन्व् एव च अनुप्रयोगः यथा स्यात् ।
 ईहाम् चक्रे ।
 व्यवहितस्य मा भूत् ।
 ईहाम् देवदत्तः चक्रे इति ।
 क्व अयम् च्लिः श्रूयते ।
 न क्व चित् श्रूयते ।
 सिजादयः आदेशाः उच्यन्ते ।
 यद् न क्व चित् श्रूयते किमर्थः तर्हि च्लुः उत्सर्गः क्रियते ।
 न सिच् उत्सर्गः एव कर्तव्यः ।
 तस्य क्सादयः अपवादाः भविष्यन्ति ।
 अत उत्तरम् पठति ।
 च्ल्युत्सर्गः सामान्यग्रहणार्थः ।
 च्लिः उत्सर्गः क्रियते सामान्यग्रहणार्थः ।
 क्व सामान्यग्रहणार्थेन अर्थः ।
 मन्त्र घसह्वरणशवृदहाद्वृच्कृगमिजनिभ्यः लेः इति ।
 तत्र अवरतः त्रयाणाम् ग्रहणम् कर्तव्यम् स्यात् ।
 चङङोः सिचः च ।
 क्सविधाने च अनिड्वचने च्लिसम्प्रत्ययार्थः । क्सविधाने च अनिड्वचने च्लिसम्प्रत्ययार्थः च्लिः उत्सर्गः क्रियते ।
 च्लेः अनिटः क्सः सिद्धः भवति ।
 घस्ल्̥भावे च ।
 घस्ल्̥भावे च च्लव् एव कृते लृदितः इति अङ् सिद्धः भवति ।
 अथ चित्करणम् किमर्थम् ।
 च्लेः चित्करणम् विशेषणाऋथम् ।
 च्लेः चित्करणम् क्रियते विशेषणार्थम् ।
 क्व विशेषणार्थेन अर्थः ।
 च्लेः सिच् इति ।
 लेः सिच् इति उच्यमाने लिङ्लिटोः अपि प्रसज्येत ।
 न एतत् अस्ति प्रयोजनम् ।
 लुङि इति उच्यते ।
 न च लुङि लिङ्लिटौ भवतः ।
 अथ इदित्करणम् किमर्थम् ।
 इदित्करणम् सामान्यग्रहणार्थम् । इदित्करणम् क्रियते च सामान्यग्रहणार्थम् ।
 क्व सामान्यग्रहणार्थेन अर्थः ।
 मन्त्रे घसह्वरणशवृदहाद्वृच्कृगमिजनिभ्यः लेः इति आमः इति च ।
 इकारे च इदानीम् सामान्यग्रहणार्थे क्रियमाणे अवश्यम् सामान्यग्रहणाविघातार्थः चकारः कर्तव्यः ।
 क्व सामान्यग्रहणाविघातार्थेन अर्थः चकारेण ।
 अत्र एव ।
 यत् तावत् उच्यते च्ल्युत्सर्गः सामान्यग्रहणार्थः इति ।
 क्रियमाणे अपि वै च्ल्युत्सर्गे तानि एव त्रीणि ग्रहणानि भवन्ति ।
 च्लु लुङि च्लेः सिच् लेः इति ।
 यत् एतत् लेः इति तत् परार्थम् भविष्यति ।
 कथम् ।
 यत् एतत् गातिस्थाघुपाभूभ्यः सिचः परस्मैपदेषु इति अत्र सिचः ग्रहणम् एतत् लेः इति वक्ष्यामि ।
 यदि लेः इति उच्यते धेटः चातुःशब्द्यम् प्राप्नोति ।
 अदधत् अधात् अधासीत् ।
 अदधात् इति अपि प्राप्नोति ।
 न चङः लुकि द्विर्वचनेन भवितव्यम् ।
 किम् कारणम् ।
 चङि इति उच्यते ।
 न च अत्र चङम् पश्यामः ।
 प्रत्ययलक्षणेन ।
 न लुमता तस्मिन् इति प्रत्ययलक्षणप्रतिषेधः ।
 बहुवचने तर्हि चातुःशब्द्यम् प्राप्नोति ।
 अदधन् अधुः अधासिषुः ।
 अधान् इति अपि प्राप्नोति ।
 न एषः दोषः ।
 आतः इति जुस्भावः भविष्यति ।
 न सिध्यति ।
 सिज्ग्रहणम् तत्र अनुवर्तते ।
 सिज्ग्रहणम् निवर्तिष्यते ।
 यदि निवर्तते अभूवन् इति प्रत्ययलक्षणेन जुस्भावः प्राप्नोति ।
 एवम् तर्हि लुक् सिजपवादः विज्ञास्यते ।
 यदि लुक् सिजपवादः विज्ञायते मा हि दाताम् मा हि धाताम् इति अत्र आदिः सिचः अन्यतरस्याम् इति एषः स्वरः न प्राप्नोति ।
 तस्मात् न एतत् शक्यम् वक्तुम् लुक् सिजपवादः इति ।
 न चेत् उच्यते अभूवन् इति प्रत्ययलक्षणेन जुस्भावः प्राप्नोति ।
 तस्मात् आतः इति अत्र सिज्ग्रहणम् अनुवर्त्यम् ।
 तस्मिन् च अनुवर्तमाने धेटः चातुःशब्द्यम् प्राप्नोति ।
 तस्मात् गातिस्थाघुपाभूभ्यः सिचः परस्मैपदेषु इति अत्र सिचः ग्रहणम् कर्तव्यम् ।
 तस्मिन् च क्रियमाणे तानि एव त्रीणि ग्रहणानि भवन्ति च्लि लुङि च्लेः सिच् लेः इति ।
 यत् अपि उच्यते क्सविधाने च अनिड्वचने च्लिसम्प्रत्ययार्थः इति ।
 धातुम् एव अत्र अनिट्वेन विशेषयिष्यामः ।
 धातोः अनिटः इति ।
 कथम् पुनः धातुः नाम अनिट् स्यात् ।
 धातुः एव अनिट् ।
 कथम् ।
 अनिमित्तम् वा इटः अनिटः न वा तस्मात् इट् अस्ति सः अयम् अनिट् इति ।
 अथ धातौ विशेष्यमाणे क्व यः अनिट् इति विशेषयिष्यसि ।
 किम् च अतः ।
 यदि विज्ञायते निष्ठायाम् अनिटः इति भूयिष्ठेभ्यः प्राप्नोति ।
 भूयिष्ठाः हि शलन्ताः इगुपधाः निष्ठायाम् अनिटः ।
 अथ विज्ञायते लिटि यः अनिट् इति न कुतः चित् प्राप्नोति ।
 सर्वे हिस् शलन्ताः इगुपधाः लिटि सेटः ।
 किम् पुनः कारणम् धातौ विशेष्यमाणे एतयोः विशेषयोः विशेषयिष्यते ।
 न पुनः अत्र सामान्येन इटः विधिप्रतिषेधौ ।
 क्व सामन्येन ।
 वलादौ आर्धधातुके ।
 यत् अपि उच्यते घस्ल्̥भावे च इति ।
 आर्धधातुकीयाः सामान्येन भवन्ति अनवस्थितेषु प्रत्ययेषु ।
 तत्र आर्धधातुकसामान्ये घस्ल्̥भावे कृते लृदितः इति अङ् भविष्यति ।
 किमर्थः चकारः ।
 विशेषणार्थः ।
 क्व विशेषणार्थेन अर्थः ।
 सिचि वृद्धिः परस्मैपदेषु इति ।
 सौ वृद्धिः इति उच्यमाने अग्निः वायुः इति अत्र अपि प्रसज्येत ।
 न एतत् अस्ति प्रयोजनम् ।
 परस्मैपदेषु इति उच्यते ।
 न च अत्र परस्मैपदम् पश्यामः ।
 स्वरार्थः तर्हि ।
 चितः अन्तः उदात्तः भवति इति अन्तोदात्तत्वम् यथा स्यात् ।
 एतत् अपि न अस्ति प्रयोजनम् ।
 अनच्कः अयम् ।
 तत्र न अर्थः स्वरार्थेन चकारेण अनुबन्धेन ।
 इटि कृते साच्कः भविष्यति ।
 तत्र प्रत्ययाद्युदात्तत्वेन इटः उदात्तत्वम् भविष्यति ।
 न सिध्यति ।
 आगमाः अनुदात्ताः भवन्ति इति अनुदात्तत्वम् प्राप्नोति ।
 अतः उत्तरम् पठति ।
 सिचः चित्करणानर्थक्यम् स्थानिवत्वात् ।
 सिचः चित्करणम् नर्थयम् ।
 किम् कारणम् ।
 स्थानिवत्वात् ।
 स्थानिवद्भावात् चित् भविष्यति ।
 अर्थवत् तु चित्करणसामर्थ्यात् हि इटः उदात्तत्वम् ।
 अर्थवत् तु चित्करणम् ।
 कः अर्थः ।
 चित्करणसामर्थ्यात् हि इटः उदात्तत्वम् भविष्यति ।
 न अप्राप्ते प्रत्ययस्वरे आगमानुदात्तत्वम् आरभ्यते ।
 तत् यथा एव प्रत्ययस्वरम् बाधते एवम् स्थानिवद्भावात् अपि या प्राप्तिः ताम् अपि बाधेत ।
 तस्मात् चित्करणम् ।
 तस्मात् चकारः कर्तव्यः ।
 अथ इदित्करणम् किमर्थम् ।
 इदित्करणम् नकारलोपाभावार्थम् ।
 इदित्करणम् क्रियते नकारलोपः मा भूत् इति ।
 अमंस्त अमंस्थाः ।
 अनिदिताम् हलः उपधायाः क्ङिति इति ।
 न वा हन्तेः सिचः कित्करणम् नकारलोपाभावस्य ।
 न वा एतत् प्रयोजनम् अस्ति ।
 किम् कारणम् ।
 यत् अयम् हनः सिच् इति हन्तेः सिचः कित्त्वम् शास्ति तत् ज्ञापयति आचार्यः न सिजन्तस्य नकार्लोपः भवति इति ।
 न एतत् अस्ति ज्ञापकम् ।
 अस्ति हि अन्यत् एतस्य वचने प्रयोजनम् ।
 किम् ।
 सिचि एव नलोपः यथा स्यात् ।
 परस्मिन् निमित्ते मा भूत् इति ।
 कः पुनः अत्र विशेषः सिचि वा नलोपे सति परस्मिन् वा निमित्ते ।
 अयम् अस्ति विशेषः ।
 सिचि नलोपे सति नलोपस्य असिद्धत्वात् अकारलोपः न भवति ।
 परस्मिन् पुनः निमित्ते नलोपे सति अकारलोपः प्राप्नोति ।
 समानाश्रयम् असिद्धम् व्याश्रयम् च इदम् ।
 ननु च परस्मिन् अपि निमित्ते नलोपे सति अकारलोपः न भविष्यति ।
 कथम् ।
 असिद्धम् बहिरङ्गलक्षणम् अन्तरङ्गलक्षणे इति टत् एतत् हन्तेः सिचः कित्करणम् ज्ञापकम् एव न सिजन्तस्य नलोपः भवति इति ।
 इदित्त्वात् वा स्थानिवत्त्वात् ।
 अथ अपि अनेन इदिता अर्थः स्यात् ।
 अयम् आदेशः स्थानिवद्भावात् इदित् भविष्यति.
 स्पृशमृशकृषतृपदृपः सिच् वा ।
 स्पृश्मृशकृषतृपदृपः सिच् वा इति वक्तव्यम् ।
 स्पृश ।
 अस्पृक्षत् अस्प्राक्षीत् ।
 स्पृश ।
 मृश ।
 अमृक्षत् अम्राक्षीत् ।
 मृश ।
 कृष ।
 अकृक्षत् अक्राक्षीत् ।
 कृष ।
 तृप ।
 अतृपत् अत्राप्सीत् ।
 तृप ।
 दृप ।
 अदृपत् अद्रप्सीत् ।
 किम् प्रयोजनम् ।
 सिच् यथा स्यात ।
 अथ क्सः सिद्धः ।
 सिद्धः शलः इगुपधात् अनिटः इति ।
 सिच् अपि सिद्धः ।
 कथम् ।
 च्लेः चित्करणम् प्रत्याख्यायते ।
 तत्र च्लौ एव झल्लक्षणे अमागमे कृते विहतनिमित्तत्वात् क्सः न भविष्यति ।
 यदि एवम् अन्त्यसय सिजादयः प्राप्नुवन्ति ।
 सिद्धम् तु सिचः यादित्वात् ।
 सिद्धम् एतत् ।
 कथम् ।
 यादिः सिच् करिष्यते ।
 सः अनेकाल्शित् सर्वस्य इति सर्वादेशः भविष्यति ।
 किम् न श्रूयते यकारः ।
 लुप्तनिर्दिष्टः यकारः ।
 चङङोः कथम् ।
 चङङोः प्रश्लिष्टनिर्देशात् सिद्धम् ।
 चङङोः अपि प्रश्लिष्टनिर्देशः अयम् च अङ् चङ् अ अङ् अङ् ।
 सः अनेकाल्शित् सर्वस्य इति सर्वादेशः भविष्यति ।
 चिणः कथम् ।
 चिणः अनित्त्वात् सिद्धम् ।
 चिणः अनित्त्वात् सिद्धम् ।
 किम् इदम् अनित्त्वात् ।
 अन्त्यस्य अयम् स्थाने भवन् न प्रत्ययः स्यात् ।
 असत्यायाम् प्रत्ययसञ्ज्ञयाम् इत्सञ्ज्ञा न. असत्याम् इत्सञ्ज्ञायाम् लोपः न ।
 असति लोपे अनेकाल् ।
 यदा अनेकाल् तदा सर्वादेशः ।
 यदा सर्वादेशः तदा प्रययः ।
 यदा प्रत्ययः तदा इत्सञ्ज्ञा ।
 यदा इत्सञ्ज्ञा तदा लोपः ।
 एवम् च तत्र वार्त्तिककारस्य निर्णयः सप्रयोजनम् चित्करणम् इति ।
 अपि च त्रैशब्द्यम् न प्रकल्पते ।
 अस्पृक्षत् अस्प्राक्षीत् अस्पार्क्षीत् इति न सिध्यति ।
 सिचि पुनः सति विभाषा सिच् ।
 सिचि अपि झल्लक्षणः अमागमः विभाषा ।
 यस्य खलु अपि अमा निमित्तम् न विहन्यते सः स्यात् एव ।
 तस्मात् सुष्ठु उच्यते स्पृश्मृशकृषतृपदृपः सिच् वा इति
 क्सविधाने इगुपधाभावः च्लेः गुणनिमित्तत्वात् ।
 क्सविधाने इगुपधाभावः ।
 किम् कारणम् ।
 च्लेः गुणनिमित्तत्वात् ।
 च्लिः गुणनिमित्तम् ।
 तत्र च्लौ एव गुणे कृते इगुपधात् इति क्सः न प्राप्नोति ।
 न वा क्सस्य अनवकाशत्वात् अपवादः गुणस्य ।
 न वा एषः दोषः ।
 किम् कारणम् ।
 क्सस्य अनवकाशत्वात् ।
 अनवकाशः क्सः गुणम् बाधिष्यते ।
 अनिड्वचनम् अविशेषणम् च्लेः नित्यादिष्टत्वात् ।
 अनिड्वचनम् अविशेषणम् ।
 किम् कारणम् ।
 च्लेः नित्यादिष्टत्वात् ।
 नित्यादिष्टः च्लिः न क्व चित् श्रूयते ।
 तत्र च्लेः अनिटः इति क्सः न प्राप्नोति ।
 न वा क्सस्य सिजपवादत्वात् तस्य च अनिडाश्रयत्वात् अनिटि प्रसिद्धे क्सविद्धिः ।
 न वा एषः दोषः ।
 किम् कारणम् ।
 क्सस्य सिजपवादत्वात् ।
 सिजपवादः क्सः ।
 सः च अनिडाश्रयः ।
 न च अपवादविषये उपसर्गः अभिनिविशते ।
 पूर्वम् हि अपवादाः अभिनिविशन्ते पश्चात् उत्सर्गाः ।
 प्रकल्प्य वा अपवादविषयम् उत्सर्गः अभिनिविशते ।
 तत् न तावत् अत्र कदा चित् सिच् भवति ।
 अपवादम् क्सम् प्रतीक्षते ।
 क्सस्य सिजपवादत्वात् तस्य च अनिडाश्रयत्वात् अनिट्त्वम् प्रसिद्धम् ।
 अनिटि प्रसिद्धे क्सविद्धिः ।
 अनिटि प्रसिद्धे क्सः भविष्यति ।
 सिच् इदानीम् क्व भविष्यति ।
 शेषे सिज्विधानम् ।
 शेषे सिज्विधानम् भविष्यति ।
 अकोषीत् अमोषीत् इति ।
 किमर्थम् इदम् उच्यते ।
 नियमार्थम् ।
 श्लिषः आलिङ्गने एव क्सः यथा स्यात् ।
 इह मा भूत् उपाश्लिषत् जतु च काष्ठम् च ।
 समाश्लिषत् ब्राह्मणकुलम् इति ।
 अतः उत्तरम् पठति ।
 श्लिषः आलिङ्गने नियमानुपपत्तिः विधेयभावात् ।
 श्लिषः आलिङ्गने नियमस्य अनुपपत्तिः ।
 किम् कारणम् ।
 विधेयभावात् ।
 कैमर्थक्यात् नियमः भवति ।
 विधेयम् न अस्ति इति कृत्वा ।
 इह च अस्ति विधेयम् ।
 किम् ।
 पुषादिपाठात् अङ् प्राप्तः ।
 तद्बाधनार्थः क्सः विधेयः ।
 तत्र अपूर्वः विधिः अस्तु नियमः वा इति अपूर्वः एव विधिः स्यात् न नियमः ।
 किम् च स्यात् यदि अयम् नियमः न स्यात् ।
 आत्मनेपदेषु आलिङ्गने च क्सः प्रसज्येत ।
 यथा एव च क्सः अङम् बाधते एवम् चिणम् अपि बाधेत ।
 उपाश्लेषि कन्या देवदत्तेन इति ।
 सिद्धम् तु श्लिषः आलिङ्गने अचिण्विषये ।
 सिद्धम् एतत् ।
 कथम् ।
 श्लिषः आलिङ्गने अचिण्विषये क्सः भवति इति वक्तव्यम् ।
 अङ्विधाने च श्लिषः अनालिङ्गने ।
 अङ्विधाने च श्लिषः अनालिङ्गने इति वक्तव्यम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् श्लिषः आलिङ्गने नियमानुपपत्तिः विधेयभावात् इति ।
 न एषः दोषः ।
 योगविभागात् सिद्धम् ।
 योगविभागः करिष्यते ।
 श्लिषः ।
 श्लिषः क्सः भवति ।
 किमर्थम् इदम् ।
 पुषादिपाठात् अङ् प्राप्नोति ।
 तद्बाधनार्थम् ।
 ततः आलिङ्गने ।
 आलिङ्गने च श्लिषः क्सः भवति ।
 इदम् इदानीम् किमर्थम् ।
 नियमार्थम् ।
 श्लिषः आलिङ्गने एव ।
 क्व मा भूत् ।
 उपाश्लिषत् जतु च काष्ठम् च ।
 समाश्लिषत् ब्राह्मणकुलम् इति ।
 यत् अपि उच्यते यथा एव च क्सः अङम् बाधते एवम् चिणम् अपि बाधेत इति ।
 पुरस्तात् अपवादाः अनन्तरान् विधीन् बाधन्ते न उत्तरान् इति एवम् क्सः अङम् बाधिष्यते ।
 चिणम् न बाधिष्यते ।
 अथ वा तत्र वक्ष्यति चिण्ग्रहणस्य प्रयोजनम् चिण् एव यथा स्यात् ।
 यत् अन्यत् प्राप्नोति तत् मा भूत् इति ।
 णिश्रिद्रुस्रुषु कमेः उपसङ्ख्यानम् । णिश्रिद्रुस्रुषु कमेः उपसङ्ख्यानम् कर्तव्यम् ।
 नाकम् इष्टमुखम् यान्ति सुयुक्तैः वडवारथैः ।
 अथ पत्काषीणः यान्ति ये अचीकमतभाषिणः ।
 कर्मकर्तरि च ।
 कर्मकर्तरि च उपसङ्ख्यानम् कर्तव्यम् ।
 कारयति कटम् देवदत्तः ।
 अचीकरत कटः स्वयम् एव ।
 उच्छ्रययति कटम् देवदत्तः ।
 औदशिश्रियत कटः स्वयम् एव ।
 न वा कर्मणि अविधानात् कर्तृत्वात् च कर्मकर्तुः सिद्धम् ।
 न वा कर्तव्यम् ।
 किम् कारणम् ।
 कर्मणि अविधानात् ।
 न हि कः चित् कर्मणि विधीयते यः चङम् बाधेत ।
 कर्तृत्वात् च कर्मकर्तुः सिद्धम् ।
 अस्ति च कर्मकर्तरि कर्तृत्वम् इति कृत्वा चङ् भविष्यति ।
 ननु च अयम् कर्मणि विधीयते ।
 चिण् भावकर्मणोः इति ।
 प्रतिषिध्येते तत्र यक्चिणौ ।
 यक्चिणोः प्रतिषेधे हेतुमण्णिश्रिब्रूञाम् उपसङ्ख्यानम् इति ।
 यः तर्हि अहेतुमण्णिच् ।
 उदपुपुच्छत गौः स्वयम् एव ।
 अत्र अपि यथा भारद्वाजीयाः पठन्ति तथा भवितव्यम् प्रतिषेधेन ।
 यक्चिणोः प्रतिषेधे णिश्रिग्रन्थिब्रूञाम् आत्मनेपदाकर्मकाणाम् उपसङ्ख्यानम् इति ।
 अस्यतिग्रहणम् किमर्थम् ।
 अस्यतिग्रहणम् आत्मनेपदार्थम् ।
 अस्यतिग्रहणम् आत्मनेपदार्थम् द्रष्टव्यम् ।
 किम् उच्यते आत्मनेपदार्थम् इति ।
 न पुनः परस्मैपदार्थम् अपि स्यात् ।
 पुषादित्वात् ।
 पुषादिपाठात् परस्मैपदेषु अङ् भविष्यति ।
 कर्मकर्तरि च ।
 कर्मकर्तरि च उपसङ्ख्यानम् कर्तव्यम् ।
 पर्यास्थेताम् कुण्डले स्वयम् एव ।
 अत्र अपि न वा कर्मणि अविधानात् कर्तृत्वात् च कर्मकर्तुः सिद्धम् इति एव ।
 इदम् लुचिग्रहणम् ग्लुञ्चिग्रहणम् च क्रियते ।
 अन्यतरत् शक्यम् अकर्तुम् ।
 कथम् ।
 यदि तावत् ग्लुचिग्रहणम् क्रियते ग्लुञ्चिग्रहणम् न करिष्यते ।
 तेन एव सिद्धम् न्यग्लुचत् न्यग्लोचीत् ।
 इदम् इदानीम् ग्लुञ्चेः रूपम् न्यग्लुञ्चीत् ।
 अथ ग्लुञ्चिग्रहणम् क्रियते ग्लुचेः ग्रहणम् न करिष्यते ।
 तेन एव सिद्धम् न्यग्लुचत् न्यग्लुञ्चीत् ।
 इदम् इदानीम् ग्लुचेः रूपम् न्यग्लोचीत् ।
 अयम् तशब्दः अस्ति एव आत्मनेपदम् अस्ति परस्मैपदम् अस्ति एकवचनम् अस्ति बहुवचनम् ।
 कस्य इदम् ग्रहणम् ।
 यः पदेः अस्ति ।
 कः च पदेः अस्ति ।
 पदिः अयम् आत्मनेपदी ।
 चिण् इति वर्तमाने पुनः चिण्ग्रहणम् किमर्थम् ।
 न इति एवम् तत् अभूत् ।
 विध्यर्थम् इदम् ।
 अथ वा वा इति एवम् तत् अभूत् ।
 नित्यार्थम् इदम् ।
 अथ वा चिण् इति वर्तमाने पुनः चिण्ग्रहणस्य एतत् प्रयोजनम् ।
 चिण् एव यथा स्यात् ।
 यत् अन्यत् प्राप्नोति तत् मा भूत् इति ।
 इह पश्यामः कर्मणि द्विवचनबहुवचनानि उदाह्रियन्ते ।
 पच्येते* ओदनौ , पच्यन्ते ओदनाः इति ।
 भावे पुनः एकवचनम् एव आस्यते भवता , आस्यते भवद्भ्याम् , आस्यते भवद्भिः इति ।
 केन एतत् एवम् भवति ।
 कर्म अनेकम् ।
 तस्य अनेकत्वात् द्विवचनबहुवचनानि भवन्ति ।
 भावः पुनः एकः एव ।
 कथम् तर्हि इह द्विवचनबहुवचनानि भवन्ति ।
 पाकौ पाकाः इति ।
 आश्रयभेदात् ।
 यत् असौ द्रव्यम् श्रितः भवति भावः तस्य भेदात् द्विवचनबहुवचनानि भवन्ति ।
 इह अपि तर्हि यावन्तः ताम् क्रियाम् कुर्वन्ति सर्वे ते तस्याः आश्रया भवन्ति ।
 तद्भेदात् द्विवचनबहुवचनानि प्राप्नुवन्ति ।
 एवम् तर्हि इदम् तावत् अयम् प्रष्टव्यः ।
 किम् अभिसमीक्ष्य एतत् प्रयुज्यते ।
 पाकौ पाकाः इति ।
 यदि तावत् पाकविशेषान् अभिसमीक्ष्य यः च ओदनस्य पाकः यः च गुडस्य यः च तिलानाम् बहवः ते शब्दाः सरूपाः च ।
 तत्र युक्तम् बहुवचनम् एकशेषः च ।
 तिङभिहिते च अपि तदा भावे बहुवचनम् श्रूयते ।
 तत् यथा उष्टृआसिका आस्यन्ते ।
 हतशायिकाः शय्यन्ते इति ।
 अथ कालविशेषान् अभिसमीक्ष्य यः च अद्यतनः पाकः यः ह्यस्तनः यः श्वस्तनः ते अपि बहवः शब्दाः सरूपाः च ।
 तत्र युक्तम् बहुवचनम् एकशेषः च ।
 तिङभिहिते च अपि तदा भावे असारूप्यात् एकशेषः न भवति ।
 आसि आस्यते , आसिष्यते ।
 अस्ति खलु अपि विशेषः कृदभिहितस्य भावस्य तिङभिहितस्य च ।
 कृदभिहितः भावः द्रव्यवत् भवति ।
 किम् इदम् द्रव्यवत् इति ।
 द्रव्यम् क्रियया समवायम् गच्छति ।
 कम् समवायम् ।
 द्रव्यम् क्रियाभिनिर्वृत्तौ साधनत्वम् उपैति ।
 तद्वत् च अस्य भावस्य कृदभिहितस्य भवति ।
 पाकः वर्तते इति ।
 क्रियावत् न भवति ।
 किम् इदम् क्रियावत् इति ।
 क्रिया क्रियया समवायम् न गच्छति ।
 पचति पठति इति ।
 तद्वच् च अस्य कृतभिहितस्य न भवति ।
 पाकः वर्तते इति ।
 अस्ति खलु अपि विशेषः कृदभिहितस्य भावस्य तिङभिहितस्य च ।
 तिङभिहितेन भावेन कालपुरुषोपग्रहाः अभिव्यज्यन्ते ।
 कृदभिहितेन पुनः न व्यज्यन्ते ।
 अस्ति खलु अपि विशेषः कृदभिहितस्य भावस्य तिङभिहितस्य च ।
 तिङभिहितः भावः कर्त्रा सम्प्रयुज्यते. कृदभिहितः पुनः न सम्प्रयुज्यते ।
 यावता किम् चित् सामान्यम् कः चित् विशेषः युक्तम् यत् अयम् अपि विशेषः स्यात् लिङ्गकृतः सङ्ख्याकृतः च इति ।
 इदम् विचार्यते ।
 भावकर्मकर्तारः सार्वधातुकार्थाः वा स्युः विकरणार्थाः वा इति ।
 कथम् च सार्वधातुकार्थः स्युः कथम् वा विकरणार्थाः ।
 भावकर्मवाचिनि सार्वधातुके यक् भवति कर्तृवाचिनि शर्वधातुके शप् भवति इति सार्वधातुकार्थाः ।
 भावकर्मणोः यग् भवति सार्वधातुके कर्तरि शप् भवति सार्वधातुके इति विकरणार्थाः ।
 कः च अत्र विशेषः ।
 भावकर्मकर्तारः सार्वधातुकार्थाः चेत् एकद्विबहुषु नियमानुपपत्तिः अतदर्थत्वात् ।
 भावकर्मकर्तारः सार्वधातुकार्थाः चेत् एकद्विबहुषु नियमस्य अनुपपत्तिः ।
 किम् कारणम् ।
 अतदर्थत्वात् ।
 न हि तदानीम् एकत्वादयः एव विभक्त्यर्थाः ।
 किम् तर्हि भावकर्मकर्तारः अपि ।
 सन्तु तर्हि विकरणार्थाः ।
 विकरणार्थाः इति चेत् कृता अभिहिते विकरणाभावः ।
 विकरणार्थाः इति चेत् कृता अभिहिते विकरणः न प्राप्नोति ।
 धारयः पारयः इति ।
 किम् उच्यते कृता अभिहिते ।
 न लेन अपि अभिधानम् भवति ।
 अशक्यम् लेन अभिधानम् आश्रयितुम् ।
 पक्षान्तरम् इदम् आस्थितम् भावकर्मकर्तारः सार्वधातुकार्थाः वा स्युः विकरणार्थाः वा इति ।
 यदि च लेन अपि अभिधानम् स्यात् न इदम् पक्षान्तरम् स्यात् ।
 कथम् अशक्यम् यदा भवान् एव आह लः कर्मणि च भावे च अकर्मकेभ्यः इति ।
 एवम् वक्ष्यामि ।
 लः कर्मणः भावात् च अकर्मकेभ्यः ।
 यस्मिन् तर्हि ले विकरणाः न श्रूयन्ते कः तत्र भावकर्मकर्तृ̄न् अभिधास्यति ।
 क्व च न श्रूयन्ते ।
 ये एते लुग्विकरणाः श्लुविकरणाः च ।
 अत्र अपि उक्ते कर्तृत्वे लुक् भविष्यति ।
 यस्मिन् तर्हि ले विकरणाः न एव उत्पद्यन्ते कः तत्र भावकर्मकर्तृ̄न् अभिधास्यति ।
 क्व च न एव उत्पद्यन्ते ।
 लिङ्लिटोः ।
 तस्मात् न एतत् शक्यम् वक्तुम् ।
 न लेन अभिधानम् भवति इति ।
 भवति चेत् अभिहिते विकरणाभावः एव ।
 एवम् तर्हि इदम् स्यात् ।
 यदा भावकर्मणोः लः तदा कर्तरि विकरणाः ।
 यदा कर्तरि लः तदा भावकर्मणोः विकरणाः ।
 इदम् अस्य यदि एव स्वाभाविकम् अथ अपि वाचनिकम् प्रकृतिप्रत्ययौ प्रत्ययार्थम् सह ब्रूतः इति ।
 न च अस्ति सम्भवः यत् एकस्याः प्रकृतेः द्वयोः नानार्थयोः युगपत् अनुसहायीभावः स्यात् ।
 एवम् च कृत्वा एकपक्षीभूतम् इदम् भवति सार्वधातुकार्थाः एव इति ।
 ननु च उक्तम् भावकर्मकर्तारः सार्वधातुकार्थाः चेत् एकद्विबहुषु नियमानुपपत्तिः अतदर्थत्वात् इति ।
 न एषः दोषः ।
 सुपाम् कर्मादयः अपि अर्थाः सङ्ख्या च एव तथा तिङाम् । सुपाम् सङ्ख्या च एव अर्थः कर्मादयः च ।
 तथा तिङाम् ।
 प्रसिद्धः नियमः तत्र ।
 प्रसिद्धः तत्र नियमः ।
 नियमः प्रकृतेषु वा ।
 अथ वा प्रकृतान् अर्थान् अपेक्ष्य नियमः ।
 के च प्रकृताः ।
 एकत्वादयः ।
 एकस्मिन् एव एकवचनम् न द्वयोः न बहुषु ।
 द्वयोः एव द्विवचनम् नैकस्मिन् न बहुषु ।
 बहुषु एव बहुवचनम् न द्वयोः न एकस्मिन् इति ।
 भावकर्मणोः यग्विधाने कर्मकर्तरि उपसङ्ख्यानम् । भावकर्मणोः यग्विधाने कर्मकर्तरि उपसङ्ख्यानम् कर्तव्यम् ।
 पच्यते स्वयम् एव ।
 पठ्यते स्वयम् एव ।
 किम् पुनः कारणम् न सिध्यति ।
 विप्रतिषेधात् हि शपः बलीयस्त्वम् । विप्रतिषेधात् हि शपः बलीयस्त्वम् प्राप्नोति ।
 शपः अवकाशः ।
 पचति पठति ।
 यकः अवकाशः ।
 पच्यते ओदनः देवदत्तेन ।
 पठ्यते विद्या देवदत्तेन ।
 इह उभयम् प्राप्नोति ।
 पच्यते स्वयम् एव ।
 पठ्यते स्वयम् एव ।
 परत्वात् शप् प्राप्नोति ।
 योगविभागात् सिद्धम् ।
 योगविभागः करिष्यते ।
 चिण् भावकर्मणोः ।
 सार्वधातुके यक् भावकर्मणोः ।
 ततः कर्तरि ।
 कर्तरि च यक् भवति भावकर्मणोः ।
 यथा एव तर्हि कर्मणि कर्तरि यक् भवति एवम् भावे कर्तरि प्राप्नोति ।
 एति जीवन्तम् आनन्दः ।
 न अस्य किम् चित् रुजति रोगः इति ।
 द्वितीयः योगविभागः करिष्यते ।
 चिण् भावे ।
 ततः कर्मणि ।
 कर्मणि च चिण् भवति ।
 ततः सार्वधातुके यक् भवति भावे च कर्मणि च ।
 ततः कर्तरि ।
 कर्तरि च यक् भवति ।
 कर्मणि इति अनुवर्तते ।
 भावे इति निवृत्तम् ।
 ततः शप् ।
 शप् च भवति ।
 कर्तरि इति एव ।
 कर्मणि इति अपि निवृत्तम् ।
 एवम् अपि उपसङ्ख्यानम् कर्तव्यम् ।
 विप्रतिषेधात् हि श्यनः बलीयस्त्वम् प्राप्नोति ।
 श्यनः अवकाशः ।
 दीव्यति सीव्यति ।
 यकः अवकाशः ।
 पच्यते ओदनः देवदत्तेन ।
 पठ्यते विद्या देवदत्तेन ।
 इह उभयम् प्राप्नोति ।
 दीव्यते स्वयम् एव ।
 सीव्यते स्वयम् एव ।
 परत्वात् श्यन् प्राप्नोति ।
 ननु च एतत् अपि योगविभागात् एव सिद्धम् ।
 न सिध्यति ।
 अनन्तरा या प्रप्तिः सा योगविभागेन शक्या बाधितुम् ।
 कुतः एतत् ।
 अनन्तरस्य विधिः वा भवति प्रतिषेधः वा इति ।
 परा प्राप्तिः अप्रतिषिद्धा ।
 तया प्राप्नोति ।
 ननु च इयम् प्राप्तिः पराम् प्राप्तिम् बाधेत ।
 न उत्सहते प्रतिषिद्धा सती बाधितुम् ।
 एवम् तर्हि शबादेशाः श्यनादयः करिष्यन्ते ।
 शप् च स्यादिभिः बाध्यते ।
 तत्र दिवादिभ्यः यग्विषये शप् एव न अस्ति कुतः श्यनादयः ।
 तत् तर्हि शपः ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 कर्तरि शप् इति ।
 तत् वै प्रथमानिर्दिष्टम् षष्ठीनिर्दिष्टेन च इह अर्थः ।
 दिवादिभ्यः इति एषा पञ्चमी शप् इति प्रथमायाः षष्ठीम् प्रकल्पयिष्यति तस्मात् इति उत्तरस्य इति ।
 प्रत्ययविधिः अयम् ।
 न च प्रत्ययविधौ पञ्चम्यः प्रकल्पिकाः भवन्ति ।
 न अयम् प्रत्ययविधिः ।
 विहितः प्रत्ययः ।
 प्रकृतः च अनुवर्तते ।
 अथ वा भावकर्मणोः इति अनुवृत्त्या एव सिद्धे सति अनिवृत्तिः यकः भावाय ।इह सार्वधातुके यक् इति अन्तरेण भावकर्मणोः इति अनुवृत्तिम् सिद्धम् ।
 सः अयम् एवम् सिद्धे सति यत् भावकर्मणोः इति अनुवर्तयति तस्य एतत् प्रयोजनम् ।
 कर्मकर्तरि अपि यथा स्यात् ।
 कर्तरि इति च योगविभागः श्यनः पूर्वविप्रतिषेधावचनाय ।
 कर्तरि इति योगविभागः कर्तव्यः श्यनः पूर्वविप्रतिषेधम् मा वोचम् इति ।
 अथ वा कर्मवद्भाववचनसामर्थ्यात् यक् भविष्यति ।
 अस्ति अन्यत् कर्मवद्भाववचने प्रयोजनम् ।
 किम् ।
 आत्मनेपदम् यथा स्यात् ।
 वचनात् आत्मनेपदम् भविष्यति ।
 चिण् तर्हि यथा स्यात् ।
 चिण् अपि वचनात् भविष्यति ।
 चिण्वद्भावः तर्हि यथा स्यात् ।
 न एकम् प्रयोजनम् योगारम्भम् प्रयोजयति ।
 तत्र कर्मवद्भाववचनसामर्थ्यात् यक् भविष्यति ।
 अथ वा आचार्यप्रवृत्तिः ज्ञापयति भवति कर्मकर्तरि यक् इति यत् अयम् न दुहस्न्नुनमाम् यक्चिणौ इति यक्चिणोः प्रतिषेधम् शास्ति ।
 अनुपसर्गात् इति किमर्थम् ।
 आयस्यति प्रयस्यति ।
 अनुपसर्गात् इति शक्यम् अकर्तुम् ।
 कथम् आयस्यति प्रयस्यति ।
 संयसः च इति एतत् नियमार्थम् भविष्यति ।
 सम्पूर्वात् यसः न अन्यपूर्वात् इति ।
 किमर्थः शकारः ।
 सार्वधातुकाऋथः ।
 शित् सार्वधातुकम् इति सार्वधातुकसञ्ज्ञा ।
 सार्वधातुकम् अपित् इति ङित्त्वम् ।
 ङिति इति गुणप्रतिषेधः यथा स्यात् ।
 भिनत्ति छिनत्ति इति ।
 न एतत् अस्ति प्रयोजनम् ।
 सार्वधातुकार्धधातुकयोः अङ्गस्य गुणः उच्यते यस्मात् च प्रत्ययविधिः तदादि प्रत्यये अङ्गसञ्ज्ञम् भवति ।
 यस्मात् च अत्र प्रत्ययविधिः न तत् प्रत्यये परतः ।
 यत् च प्रत्यये परतः न तस्मात् प्रत्ययविधिः ।
 इदम् तर्हि प्रयोजनम् ।
 आर्धधातुकसञ्ज्ञा मा भूत् इति ।
 किम् च स्यात् ।
 वलादिलक्षणः इट् प्रसज्येत ।
 एतत् अपि न अस्ति प्रयोजनम् ।
 वलादेः आर्धधातुकस्य अङ्गस्य इट् उच्यते ।
 यस्मात् च प्रत्ययविधिः तदादि प्रत्यये अङ्गसञ्ज्ञम् भवति ।
 यस्मात् च अत्र प्रत्ययविधिः न तत् प्रत्यये परतः ।
 यत् च प्रत्यये परतः न तस्मात् प्रत्ययविधिः ।
 अतः उत्तरम् पठति ।
 श्नमि शित्करणम् प्वादिह्रस्वार्थम् ।
 श्नमि शित्करणम् क्रियते प्वादीनाम् शिति ह्रस्वत्वम् यथा स्यात् ।
 पृणसि मृणसि इति ।
 न वा धात्वन्यत्वात् ।
 न वा कर्तव्यम् ।
 किम् कारणम् ।
 धात्वन्यत्वात् ।
 धात्वन्तरम् पृणिमृणी ।
 यत्र भूम्याम् वृणसे ।
 न एषः श्नम् ।
 श्नः एतत् ह्रस्वत्वम् ।
 यदि श्नः ह्रस्वत्वम् स्वरः न सिध्यति ।
 वृणसे ।
 अदुपदेशात् लसार्वधातुकम् अनुदात्तम् भवति इति एषः स्वरः न प्राप्नोति ।
 तस्मात् श्नम् एषः ।
 यदि श्नम् स्नसोः अल्लोपः इति लोपः प्राप्नोति ।
 उपधायाः इति वर्तते ।
 अनुपधात्वात् न भविष्यति ।
 न सः शख्यः उपधायाः इति विज्ञातुम् ।
 इह हि दोषः स्यात् ।
 अङ्क्तः अञ्जन्ति ।
 तस्मात् श्नः एव ह्रस्वत्वम् ।
 स्वरः कथम् ।
 बहुलम् पित् सार्वधातुकम् छन्दसि । सार्वधातुकस्य भलुलम् छन्दसि पित्त्वम् वक्तव्यम् ।
 पितः च अपित्त्वम् दृश्यते अपितः च पित्त्वम् ।
 पितः तावत् अपित्त्वम् ।
 मातरम् प्रमिणीमि जनित्रीम् ।
 अपितः पित्त्वम् ।
 शृणोत ग्रावाणः ।
 तत् तर्हि ह्रस्वत्वम् वक्तव्यम् ।
 अवश्यम् छन्दसि ह्रस्वत्वम् वक्तव्यम् उपगायन्तु माम् पत्नयः गर्भिणयः युवतयः इति एवमर्थम् ।
 विशेषणाऋथः तर्हि ।
 क्व विशेषणाऋथेन अर्थः ।
 श्नात् नलोपः इति ।
 नात् नलोपः इति उच्यमाने यज्ञानाम् यत्नानाम् इति अत्र अपि प्रसज्येत ।
 दीर्घत्वे कृते न भविष्यति ।
 इदम् इह सम्प्रधार्यम् ।
 दीर्घत्वम् क्रियताम् नलोपः इति ।
 किम् अत्र कर्तव्यम् ।
 परत्वात् न लोपः स्यात् ।
 तस्मात् शकारः कर्तव्यः ।
 अथ क्रियमाणे अपि शकारे इह कस्मात् न भवति ।
 विश्नानाम् प्रश्नानाम् इति ।
 लक्षणप्रतिपदोक्तयोः प्रतिपदोक्तस्य एव इति ।
 अथ किमर्थम् करोतेः पृथग्ग्रहणम् क्रियते न तनादिभ्यः इति एव उच्यते ।
 अन्यानि तनोत्यादिकार्याणि मा भूवन् इति ।
 कानि ।
 अनुनासिकलोपादीनि ।
 दैवरक्ताः किंसुकाः ।
 अनुनासिकाभावात् एव अनुनासिकलोपः न भविष्यति ।
 इदम् तर्हि तनादिकार्यम् मा भूत् तनादिभ्यः तथासोः इति ।
 ननु च भवति एव अत्र ह्रस्वात् अङ्गात् इति ।
 तेन एव यथा स्यात् ।
 अनेन मा भूत् इति ।
 कः च अत्र विशेषः तेन वा सति अनेन वा ।
 तेन सति सिज्लोपस्य असिद्धत्वात् चिण्वद्भावः सिद्धः भवति ।
 अनेन पुनः सति चिण्वद्भावः न स्यात् ।
 अनेन अपि सति चिण्वद्भावः सिद्धः ।
 कथम् ।
 विभाषा लुक् ।
 यदा न लुक् तदा तेन लोपः ।
 तत्र सिज्लोपस्य असिद्धत्वात् चिण्वद्भावः सिद्धः भवति ।
 तनादित्वात् कृञः सिद्धम् सिज्लोपे च न दुष्यति ।
 चिण्वद्भावे अत्र दोषः स्यात् ।
 सः अपि प्रोक्तः विभाषया ।
 क्व अयम् अकारः श्रूयते ।
 न क्व चित् श्रूयते ।
 लोपः अस्य भवति अतः लोपः आर्धधातुके इति ।
 यदि न क्व चित् श्रूयते किमर्थम् अत्वम् उच्यते न लोपः एव उच्यते ।
 न एवम् शक्यम् ।
 लोपे हि सति गुणः प्रसज्येत ।
 ननु च लोपे अपि सति न धातुलोपे आर्धधातुके इति प्रतिषेधः भविष्यति ।
 आर्धधातुकनिमित्ते लोपे सः प्रतिषेधः ।
 न च एषः आर्धधातुकनिमित्तः लोपः ।
 अपि च प्रत्याख्यायते सः योगः ।
 तस्मिन् प्रत्याख्याते गुणः स्यात् एव ।
 तस्मात् अत्वम् वक्तव्यम् ।
 अथ किमर्थम् नुमनुषक्तयोः ग्रहणम् क्रियते न धिविकृव्योः इति एव उच्यते ।
 धिविकृव्योः इति उच्यमाने अत्वे कृते अनिष्टे देशे नुम् प्रसज्येत ।
 इदम् इह सम्प्रधार्यम् ।
 अत्वम् क्रियताम् नुम् इति ।
 किम् अत्र कर्तव्यम् ।
 परत्वात् नुमागमः ।
 अन्तरङ्गम् अत्वम् ।
 का अन्तरङ्गता ।
 प्रत्ययोत्पत्तिसन्नियोगेन अत्वम् उच्यते ।
 उत्पन्नेप्रत्यये प्रकृतिप्रत्ययौ आश्रित्य अङ्गस्य नुमागमः ।
 नुम् अपि अन्तरङ्गः ।
 कथम् ।
 वक्ष्यति एतत् नुम्विधौ उपदेशिवद्वचनम् प्रत्ययविध्यर्थम् इति ।
 उभयोः अन्तरङ्गयोः परत्वात् नुमागमः ।
 तस्मात् धिविकृव्योः इति वक्तव्यम् ।
 किमर्थः शकारः ।
 शित् सार्वधातुकम् इति सार्वधातुकसञ्ज्ञा सार्वधातुकम् अपित् इति ङित्त्वम् ङिति इति प्रतिषेधः यथा स्यात् ।
 कुषाण पुषाण इति ।
 अतः उत्तरम् पठति ।
 श्नाविकारस्य शित्करणानर्थक्यम् स्थानिवत्वात् ।
 श्नाविकारस्य शित्करणम् अनर्थकम् ।
 किम् कारणम् ।
 स्थानिवत्वात् ।
 शितः अयम् आदेशः स्थानिवद्भावात् शित् भविष्यति ।
 अर्थवत् तु ज्ञापकम् सार्वधातुकादेशे अनुबन्धास्थानिवत्त्वस्य ।
 अर्थवत् तु श्नाविकारस्य शित्करणम् ।
 कः अर्थः ।
 ज्ञापकार्थम् ।
 किम् ज्ञाप्यम् ।
 एतत् ज्ञापयति आचार्यः सार्वधातुकादेशे अनुबन्धाः न स्थानिवत् भवन्ति इति ।
 किम् एतस्य ज्ञपने प्रयोजनम् ।
 प्रयोजनम् हितातङोः अपित्त्वम् ।
 हेः पित्त्वम् न प्रतिषेध्यम् ।
 पितः अयम् आदेशः स्थानिवद्भावात् पित् स्यात् ।
 सार्वधातुकादेशे अनुबन्धाः न स्थानिवत् भवन्ति इति न अयम् पित् भविष्यति ।
 तातङि च ङकारः न उच्चार्यः भवति ।
 पितः अयम् आदेशः स्थानिवद्भावात् पित् स्यात् ।
 सार्वधातुकादेशे अनुबन्धाः न स्थानिवत् भवन्ति इति न अयम् पित् भविष्यति ।
 तबादिषु च अङित्त्वम् ।
 तबादिषु च अङित्त्वम् प्रयोजनम् ।
 शृणोत ग्रावाणः ।
 ङितः इमे आदेशाः स्थानिवद्भावात् ङितः स्युः ।
 सार्वधातुकादेशे अनुबन्धाः न स्थानिवत् भवन्ति इति न इमे ङितः भवन्ति ।
 तस्य दोषः मिपः आदेशे पिदभावः ।
 तस्य एतस्य लक्षणस्य दोषः मिपः आदेशे पितः अभावः ।
 अचिनवम् असुनवम् अकरवम् ।
 पितः अयम् आदेशः स्थानिवद्भावात् पित् स्यात् ।
 सार्वधातुकादेशे अनुबन्धाः न स्थानिवत् भवन्ति इति न अयम् पित् स्यात् ।
 अत्यल्पम् इदम् उच्यते ।
 तिप्सिब्मिपाम् आदेशाः इति वक्तव्यम् ।
 वेद वेत्थ ।
 विदेः वसोः शित्त्वम् ।
 विदेः उत्तरस्य वसोः शित्त्वम् वक्तव्यम् ।
 शितः अयम् आदेशः स्थानिवद्भावात् पित् स्यात् ।
 सार्वधातुकादेशे अनुबन्धाः न स्थानिवत् भवन्ति इति न अयम् शित् स्यात् ।
 कित्करणात् वा सिद्धम् । अथ वा अवश्यम् अत्र सामान्यग्रहणाविघातार्थः ककारः अनुबन्धः कर्तव्यः ।
 क्व सामान्यग्रहणाविघातार्थेन अर्थः ।
 वसोः सम्प्रसारणम् ।
 तेन एव यत्नेन गुणः न भविष्यति ।
 अस्य ज्ञापकस्य सन्ति दोषाः सन्ति प्रयोजनानि ।
 समाः दोषाः भूयांसः वा ।
 तस्मात् न अर्थः अनेन ज्ञापकेन ।
 कथम् यानि प्रयोजनानि ।
 तानि क्रियन्ते न्यासे एव ।
 एवम् अपि भवेत् पित्करणसामर्थ्यात् पित्कृतम् स्यात् ङित्करणसामर्थ्यात् ङित्कृतम् ।
 यत् तु खलु पिति ङित्कृतम् प्राप्नोति ङिति च पित्कृतम् केन तत् न स्यात् ।
 तस्मात् वक्तव्यम् पित् न ङिद्वत् भवति ङित् च न पिद्वत् भवति इति ।
 न वक्तव्यम् ।
 एवम् वक्ष्यामि ।
 सार्वधातुकम् ङित् भवति पित् न ।
 एवम् तावत् पितः ङित्त्वम् प्रतिषिद्धम् ।
 ततः असंयोगात् लिट् कित् भवति इति ङित् च पित् न भवति ।
 एवम् ङितः पित्त्वम् प्रतिषिद्धम् ।
 शायच् छन्दसि सर्वत्र ।
 शायच् छन्दसि सर्वत्र इति वक्तव्यम् ।
 क्व सर्वत्र ।
 हौ च अहौ च ।
 किम् प्रयोजनम् ।
 महीअस्कभायत् यः अस्कभायत् उद्गृभायत उन्मथायत इत्यर्थम् ।
 योगविभागः कर्तव्यः ।
 व्यत्ययः भवति स्यादीनाम् इति ।
 आण्डा शुष्णस्य भृ̄दति ।
 भिनत्ति इति प्राप्ते ।
 सः च न मरति ।
 मिर्यते इति प्राप्ते ।
 ततः बहुलम्. बहुलम् छन्दसि विषये सर्वे विधयः भवन्ति इति ।
 सुपाम् व्यत्ययः ।
 तिङाम् व्यत्ययः ।
 वर्णव्यत्ययः ।
 लिङ्गव्यत्ययः ।
 कालव्यत्ययः ।
 पुरुषव्यत्ययः ।
 आत्मनेपदव्यत्ययः ।
 परस्मैपदव्यत्ययः ।
 सुपाम् व्यत्ययः ।
 युक्ता माता आसीत् धुरि दक्षिणायाः ।
 दक्षिणायाम् इति प्राप्ते ।
 तिङाम् व्यत्ययः ।
 चषालम् ये अश्वयूपाय तक्षति ।
 तक्षन्ति इति प्राप्ते ।
 वर्णव्यत्ययः ।
 त्रिष्टुभौजः शुभितम् उग्रवीरम् ।
 सुहितम् इति प्राप्ते ।
 लिङ्गव्यत्ययः ।
 मधोः गृह्णाति ।
 मधोः तृप्ताः इव आसते ।
 मधुनः इति प्राप्ते ।
 कालव्यत्ययः ।
 श्वः अग्नीन् आधास्यमानेन ।
 श्वः सोमेन यक्ष्यमाणेन ।
 आधाता यष्टा इति एवम् प्राप्ते ।
 पुरुषव्यत्ययः ।
 अधा सः वीरैः दशभिः वियूयाः ।
 वियूयात् इति प्राप्ते ।
 आत्मनेपदव्यत्ययः ।
 ब्रह्म्नचारिणम् इच्छते ।
 इच्छति इति प्राप्ते ।
 परस्मैपदव्यत्ययः ।
 प्रतीपम् अन्यः ऊर्मिः युध्यति ।
 युध्यते इति प्राप्ते ।
 सुप्तिङुपग्रहलिङ्गनराणाम् काल्हलच्स्वरकर्तृयङाम् च व्यत्ययम् इच्छति शास्त्रकृत् एषाम् ।
 सः अपि च सिध्यति बाहुलकेन ।
 अयम् आशिषि अङ् विधीयते ।
 तस्य किम् प्रयोजनम् ।
 आशिषि अङः प्रयोजनम् स्थागागमिवचिविदयः ।
 स्था ।
 उप स्थेषम् वृषभम् ।
 स्था ।
 गा ।
 अञ्जसा सत्यम् उप गेषम् ।
 गा ।
 गमि ।
 यज्ञेन प्रतिष्ठाम् गमेयम् ।
 गमि ।
 वचि ।
 मन्त्रम् वोचेम अग्नये ।
 वचि ।
 विदि ।
 विदेयम् एनाम् मनसि प्रविष्टाम् ।
 शकिरुहोः च इति वक्तव्यम् ।
 शकेम त्वा समिधम् ।
 अस्रवन्तीम् आ रुहेम स्वस्तये ।
 दृशोः अक् पितरम् च दृशेयम् मातरम् च ।
 दृशोः अक् वक्तव्यः पितरम् च दृशेयम् मातरम् च इति एवमर्थम् ।
 इह उपस्थेयाम इति आट् अपि वक्तव्यः ।
 न हि अङा एव सिध्यति ।
 न वक्तव्यः ।
 सार्वधातुकत्वात् सलोपः आर्धधातुकत्वात् एत्वम् ।
 द्तत्र उभयलिङ्गत्वात् सिद्धम् ।
 वत्करणम् किमर्थम् ।
 स्वाश्रयम् अपि यथा स्यात् ।
 भिद्यते कुशूलेन इति ।
 अकर्मकाणाम् भावे लः भवति इति लः यथा स्यात् ।
 कर्मणा इति किमर्थम् ।
 करणाधिकरणाभ्याम् तुल्यक्रियः कर्ता यः सः कर्मवत् मा भूत् ।
 साधु असिः छिनत्ति ।
 साधु स्थाली पचति ।
 तुल्यक्रियः इति किमर्थम् ।
 पचति ओदनम् देवदत्तः ।
 तुल्यक्रियः इति उच्यमाने अपि अत्र प्राप्नोति ।
 अत्र अपि हि कर्मणा तुल्यक्रियः कर्ता ।
 न तुल्यक्रियग्रहणेन समानक्रियत्वम् अभिसम्बध्यते ।
 किम् तर्हि ।
 यस्मिन् कर्मणि कर्तृभूते अपि तद्वत् क्रिय लक्ष्यते यथा कर्मणि सः कर्मणा तुल्यक्रियः कर्ता कर्मवत् भवति इति ।
 कर्मवत् अकर्मकस्य कर्ता ।
 अकर्मकस्य कर्ता कर्मवत् भवति इति वक्तव्यम् ।
 किम् प्रयोजनम् ।
 सकर्मकस्य कर्ता कर्मवत् मा भूत् इति ।
 भिद्यमानः कुशूलः पात्राणि भिनत्ति ।
 तथा कर्म दृष्टः चेत् समानधातौ ।
 कर्म दृष्टः चेत् समानधातौ इति वक्तव्यम् ।
 इह मा भूत् ।
 पचति ओदनम् देवदत्तः ।
 राध्यति ओधनः स्वयम् एव ।
 तथा कर्मस्थभावकानम् कर्मस्थक्रियाणाम् च ।
 कर्मस्थभावकानम् कर्मस्थक्रियाणाम् वा कर्ता कर्मवत् भवति इति वक्तव्यम् ।
 कर्तृस्थभावकानाम् कर्तृस्थक्रियाणाम् वा कर्ता कर्मवत् मा भूत् इति ।
 यत् तावत् उच्यते अकर्मकस्य कर्ता कर्मवत् भवति इति वक्तव्यम् इति ।
 न वक्तव्यम् ।
 वक्ष्यति एतत् ।
 सकर्मकाणाम् प्रतिषेधः अन्योन्यम् आश्लिष्यतः इति ।
 यत् अपि उच्यते कर्म दृष्टः चेत् समानधातौ इति वक्तव्यम् इति ।
 न वक्तव्यम् ।
 धातोः इति वर्तते ।
 धातोः कर्मणः कतुर्ः अयम् कर्मवद्भावः अतिदिश्यते ।
 तत्र सम्बन्धात् एतत् गन्तव्यम् यस्य धातोः यत् कर्म तस्य चेत् कर्ता स्यात् इति ।
 तत् यथा धातोः कर्मणि अण् भवति इति ।
 तत्र सम्बन्धात् एतत् गम्यते यस्य धातोः यत् कर्म इति ।
 इह मा भूत् ।
 आहर कुम्भम् करोति कटम् इति ।
 यत् अपि उच्यते कर्मस्थभावकानम् कर्मस्थक्रियाणाम् वा कर्ता कर्मवत् भवति इति वक्तव्यम् ।
 कर्तृस्थभावकानाम् कर्तृस्थक्रियाणाम् वा कर्ता कर्मवत् मा भूत् इति ।
 न वक्तव्यम् ।
 कर्मस्थया क्रियया अयम् कर्तारम् उपमिमीते ।
 न च कर्तृस्थभावकानाम् कर्तृस्थक्रियाणाम् वा कर्मणि क्रियायाः प्रवृत्तिः अस्ति ।
 किम् पुनः कर्मकर्तरि कर्माश्रयम् एव भवति आहोस्वित् कर्त्राश्रयम् अपि ।
 किम् च अतः ।
 यदि कर्माश्रयम् एव चङ्शप्कृद्विधयः न सिध्यन्ति ।
 चङ् ।
 अचीकरत कटः स्वयम् एव ।
 शप् ।
 नमते दण्डः स्वयम् एव ।
 कृद्विधिः ।
 भिदुरम् काष्ठम् स्वयम् एव ।
 अथ कर्त्राश्रयम् अपि सिद्धम् एतत् भवति ।
 किम् तर्हि इति ।
 आत्मनेपदशबादिविधिप्रतिषेधः ।
 आत्मनेपदम् विधेयम् शबादीनाम् च प्रतिषेधः वक्तव्यः ।
 उभयम् क्रियते न्यासे एव ।
 किमर्थम् पुनः इदम् उच्यते ।
 कर्मकर्तरि कर्तृत्वम् स्वातन्त्र्यस्य विवक्षितत्वात् । कर्मकर्तरि कर्तृत्वम् अस्ति ।
 कुतः ।
 स्वातन्त्र्यस्य विवक्षितत्वात् ।
 स्वातन्त्र्येण एव अत्र कर्ता विवक्षितः ।
 किम् पुनः सतः स्वातन्त्र्यस्य विवक्षा आहोस्वित् विवक्षामात्रम् ।
 सतः इति आह ।
 कथम् ज्ञायते ।
 भिद्यते कुशूलेन इति ।
 न च अन्यः कर्ता दृश्यते क्रिया च उपलभ्यते ।
 किम् च भोः विग्रहवता एव क्रियायाः कर्त्रा भवितव्यम् न पुनः वातातपकालाः अपि कर्तारः स्युः ।
 भवेत् सिद्धम् यदि वातातपकालानाम् अन्यतमः कर्ता स्यात् ।
 यः तु खलु निवाते निरभिवर्षे अचिरकालकृतः कुशूलः भिद्यते तस्य न अन्यः कर्ता भवति अन्यत् अतः कुशूलात् ।
 यदि अपि तावत् अत्र एतत् शक्यते वक्तुम् यत्र अन्यः कर्ता न अस्ति इह तु कथम् न स्यात् लूयते केदारः स्वयम् एव इति यत्र असु देवदत्तः दात्रहस्तः समन्ततः विपरिपतन् दृश्यते ।
 अत्र अपि या असौ सुकरता नाम तस्याः न अन्यत् कर्ता भवति अन्यत् अतः केदारात् ।
 अस्ति प्रयोजनम् एतत् ।
 किम् तर्हि इति ।
 तत्र लान्तस्य कर्मवदनुदेशः ।
 तत्र लान्तस्य कर्मवदनुदेशः कर्तव्यः ।
 लान्तस्य कर्ता कर्मवत् भवति इति वक्तव्यम् ।
 इतरथा हि कृत्यक्तखलर्थेषु प्रतिषेधः ।
 अक्रियमाणे हि लग्रहणे कृत्यक्तखलर्थेषु प्रतिषेधः वक्तव्यः स्यात् ।
 कृत्य ।
 भेत्तव्यः कुशूलः इति कर्म ।
 सः यदा स्वातन्त्र्येण विवक्षितः तदा अस्य कर्मवद्भावः स्यात् ।
 तस्य प्रतिषेधः वक्तव्यः ।
 तस्मिन् प्रतिषिद्धि अकर्मकाणाम् भावे कृत्या भवन्ति इति भावे यथा स्यात् ।
 भेत्तव्यम् कुशूलेन इति ।
 क्त ।
 भिन्नः कुशूलः इति कर्म ।
 सः यदा स्वातन्त्र्येण विवक्षितः तदा अस्य कर्मवद्भावः स्यात् ।
 तस्य प्रतिषेधः वक्तव्यः ।
 तस्मिन् प्रतिषिद्धि अकर्मकाणाम् भावे क्तः भवति इति भावे क्तः यथा स्यात् ।
 भिन्नम् कुशूलेन ।
 खलर्थः ।
 ईषद्भेद्यः कुशूलः इति कर्म ।
 सः यदा स्वातन्त्र्येण विवक्षितः तदा अस्य कर्मवद्भावः स्यात् ।
 तस्य प्रतिषेधः वक्तव्यः ।
 तस्मिन् प्रतिषिद्धे अकर्मकाणाम् भावे खल् भवति इति भावे यथा स्यात् ।
 ईषद्भेद्यम् कुशूलेन इति ।
 तत् तर्हि लग्रहणम् कर्तव्यम् ।
 न कर्तव्यम् ।
 क्रियते न्यासे एव ।
 लिङि आशिषि अङ् इति द्विलकारकः निर्देशः ।
 सिद्धम् तु प्राकृतकर्मत्वात् ।
 सिद्धम् एतत् ।
 कथम् ।
 प्राकृतकर्मत्वात् ।
 प्राकृतम् एव एतत् कर्म यथा कटम् करोति शकटम् करोति ।
 कथम् पुनः ज्ञायते प्राकृतम् एव एतत् कर्म इति ।
 आत्मसंयोगे अकर्मकर्तुः कर्मदर्शनात् ।
 आत्मसंयोगे अकर्मकर्तुः कर्म दृश्यते ।
 क्व ।
 हन्ति आत्मानम् ।
 हन्यत आत्मना इति ।
 विषमः उपन्यासः ।
 हन्ति आत्मानम् इति कर्म दृश्यते ।
 कर्ता न दृश्यते ।
 आत्मना हन्यते इति कर्ता दृश्यते ।
 कर्म न दृश्यते ।
 पदलोपः च ।
 पदलोपः च द्रष्टव्यः ।
 हन्ति आत्मानम् आत्मना ।
 आत्मना हन्यते आत्मा इति ।
 कः पुनः आत्मानम् हन्ति कः वा आत्मना हन्यते ।
 द्वौ आत्मानौ अन्तरात्मा शरीरात्मा च ।
 अन्तरात्मा तत् कर्म करोति येन शरीरात्मा सुखदुःके अनुभवति ।
 शरीरात्मा तत् कर्म करोति येन अन्तरात्मा सुखदुःके अनुभवति ।
 सकर्मकाणाम् प्रतिषेधः अन्योन्यम् आश्लिष्यतः इति ।
 सकर्मकाणाम् प्रतिषेधः वक्तव्यः ।
 किम् प्रयोजनम् ।
 अन्योन्यम् आश्लिष्यतः ।
 अन्योन्यम् संस्पृशतः ।
 अन्योन्यम् गृह्णीतः इति ।
 तपेः वा सकर्मकस्य वचनम् नियमार्थम् ।
 तपेः वा सकर्मकस्य वचनम् नियमार्थम् भविष्यति ।
 तपेः एव सकर्मकस्य न अन्यस्य सकर्मकस्य इति ।
 तस्य तर्हि अन्यकर्मकस्य अपि प्राप्नोति ।
 उत्तपति सुवर्णम् सुवर्णकारः ।
 उत्तप्यमानम् सुवर्णम् सुवर्णकारम् उत्तपति ।
 तस्य च तपःकर्मकस्य एव ।
 तस्य च तपःकर्मकस्य एव कर्ता कर्मवत् भवति न अन्यकर्मकस्य इति ।
 किम् इदम् तपः इति ।
 तपेः अयम् औणादिकः अस्कारः भावसाधनः ।
 कः प्रकृत्यर्थः कः प्रत्ययार्थः ।
 सः एव सन्तपः ।
 कथम् पुनः सः एव नाम प्रकृत्यर्थः स्यात् सः एव प्रत्ययार्थः ।
 सामान्यतपेः अवयवतपिः कर्म भवति ।
 तत् यथा ।
 सः एतान् पोषान् अपुष्यत् गोपोषम् अश्वपोषम् रैपोषम् इति ।
 सामान्यपुषेः अवयविपुषिः कर्म भवति ।
 एवम् इह अपि सामान्यतपेः अवयवतपिः कर्म भवति ।
 दुहिपच्योः बहुलम् सकर्मकयोः ।
 दुहिपच्योः सकर्मकयोः कर्ता बहुलम् कर्मवत् भवति इति वक्तव्यम् ।
 दुग्धे गौः पयः ।
 तस्मात् उदुम्बरः सः लोहितम् फलम् पच्यते ।
 बहुलवचनम् किमर्थम् ।
 परस्मैपदार्थम् ।
 यदि एवम् न अर्थः बहुलवचनेन ।
 न हि परस्मैपदम् इष्यते ।
 सृजियुज्योः श्यन् तु ।
 सृजियुज्योः सकर्मकयोः कर्ता बहुलम् कर्मवत् भवति इति वक्तव्यम् ।
 श्यन् तु भवति ।
 सृजेः श्रद्धोपपन्ने कर्तरि कर्मवद्भावः वाच्यः चिणात्मनेपदार्थः ।
 सृज्यते मालाम् ।
 असर्जि मालाम् ।
 यजेः तु न्याय्ये कर्मकर्तरि यकः अभावाय ।
 युज्यते ब्रह्मचारी योगम् ।
 करणेन तुल्यक्रियः कर्ता बहुलम् ।
 करणेन तुल्यक्रियः कर्ता बहुलम् कर्मवत् भवति इति वक्तव्यम् ।
 परिवारयन्ति कण्टकैः वृक्षम् ।
 परिवारयन्ते कण्टकाः वृक्षम् इति ।
 स्रवत्यादीनाम् प्रतिषेधः ।
 स्रवत्यादीनाम् प्रतिषेधः वक्तव्यः ।
 स्रवति कुण्डिका उदकम् ।
 स्रवति कुण्डिकायाः उदकम् ।
 स्रवन्ति वलीकानि उदकम् ।
 स्रवति वलीकेभ्यः उदकम् इति ।
 सः तर्हि प्रतिषेधः वक्तव्यः ।
 न वक्तव्यः ।
 तुल्यक्रियः इति उच्यते ।
 क्रियान्तरम् च अत्र गम्यते ।
 इह तावत् स्रवति कुण्डिका उदकम् इति ।
 विसृजति इति गम्यते ।
 स्रवति कुण्डिकायाः उदकम् इति ।
 निष्क्रामति इति गम्यते ।
 स्रवन्ति वलीकानि उदकम् इति ।
 विसृजन्ति इति गम्यते ।
 स्रवति वलीकेभ्यः उदकम् इति ।
 पतति इति गम्यते ।
 भूषाकर्मकिरतिसनाम् च अन्यत्र आत्मनेपदात् ।
 भूषाकर्मकिरतिसनाम् च प्रतिषेधः वक्तव्यः अन्यत्र आत्मनेपदात् ।
 भूषयते कन्या स्वयम् एव ।
 अबुभूषत कन्या स्वयम् एव ।
 मण्डयते कन्या स्वयम् एव ।
 अममण्डत कन्या स्वयम् एव ।
 किरति ।
 अवकिरते हस्ती स्वयम् एव ।
 अवाकीर्ष्ट हस्ती स्वयम् एव ।
 सन् ।
 चिकीर्षते कटः स्वयम् एव ।
 अचिकीर्षिष्ट कटः स्वयम् एव ।
 यक्चिणोः प्रतिषेधे हेतुमण्णिश्रिब्रूञाम् उपसङ्ख्यानम् ।
 यक्चिणोः प्रतिषेधे हेतुमण्णिश्रिब्रूञाम् उपसङ्ख्यानम् कर्तव्यम् ।
 णि ।
 कारयते कटः स्वयम् एव ।
 अचीकरत कटः स्वयम् एव ।
 णि ।
 श्रि ।
 उच्छ्रयते दण्डः स्वयम् एव ।
 उदशिश्रियत दण्डः स्वयम् एव ।
 श्रि ।
 ब्रूञ् ।
 ब्रूते कथा स्वयम् एव ।
 अवोचत कथा स्वयम् एव ।
 भारद्वाजीयाः पठन्ति ।
 यक्चिणोः प्रतिषेधे णिश्रिग्रन्थिब्रूञात्मनेपदाकर्मकाणाम् उपसङ्ख्यानम् इति ।
 कुषिरजोः श्यन्विधाने सार्वधातुकवचनम् ।कुषिरजोः श्यन्विधाने सार्वधातुकग्रहणम् कर्तव्यम् ।
 अवचने हि लिङ्लिटोः प्रतिषेधः ।
 अक्रियमाणे हि सार्वधातुकग्रहणे लिङ्लिटोः प्रतिषेधः वक्तव्यः स्यात् ।
 चुकुषे पादः स्वयम् एव ।
 ररञ्जे वस्त्रम् स्वयम् एव ।
 कोषिषीष्ट पादः स्वयम् एव ।
 रङ्क्षीष्ट वस्त्रम् स्वयम् एव ।
 क्रियमाणे अपि सार्वधातुकग्रहणे इह प्राप्नोति ।
 कति इह कुष्णाणाः पादाः ।
 श्यना च स्यादीनाम् बाधनम् प्राप्नोति ।
 कोषिष्यते पादः स्वयम् एव ।
 रङ्क्ष्यते वस्त्रम् स्वयम् एव ।
 अकोषि पादः स्वयम् एव ।
 अरञ्जि वस्त्रम् स्वयम् एव ।
 यत् तावत् उच्यते सार्वधातुकग्रहणम् कर्तव्यम् इति ।
 प्रकृतम् अनुवर्तते ।
 क्व प्रकृतम् ।
 सार्वधातुके यक् इति ।
 यदि तत् अनुवर्तते पूर्वस्मिन् योगे किम् समुच्चयः ।
 ले च सार्वधातुके च इति ।
 आहोस्वित् लग्रहणम् सार्वधातुकविशेषणम् ।
 किम् च अतः ।
 यदि समुच्चयः कति इह भिन्दानाः कुशूलाः इति अत्र अपि प्राप्नोति ।
 अथ लग्रहणम् सार्वधातुकविशेषणम् लिङ्लिटोः न सिध्यति ।
 बिभिदे कुशूलः स्वयम् एव ।
 भित्सीष्ट कुशूलः स्वयम् एव इति ।
 अस्तु लग्रहणम् सार्वधातुकविशेषणम् ।
 ननु च उक्तम् लिङ्लिटोः न सिध्यति इति ।
 लिङ्लिड्ग्रहणम् अपि प्रकृतम् अनुवर्तते ।
 क्व प्रकृतम् ।
 कास् प्रत्ययात् आम् अमन्त्रे लिटि लिङि आशिषि आङ् इति ।
 एवम् च कृत्वा सः अपि अदोषः भवति यत् उक्तम् कति इह कुष्णाणाः पादाः इति प्राप्नोति ।
 अत्र अपि लविशिष्टम् सार्वधातुकग्रहणम् अनुवर्तते ।
 यत् अपि उच्यते श्यना च स्यादीनाम् बाधनम् प्राप्नोति ।
 यक्प्रतिषेधसम्बन्धेन श्यनं वक्ष्यामि ।
 न दुहस्नुनमाम् यक्चिणौ ।
 ततः कुषिरजोः प्राचाम् यक्चिणौ न भवतः ।
 ततः श्यन् परस्मैपदम् च इति ।
 यथा एव तर्हि यकः विषये श्यन् भवति एवम् चिणः अपि विषये प्राप्नोति ।
 अकोषि पादः स्वयम् एव ।
 अरञ्जि वस्त्रम् स्वयम् एव इति ।
 एवम् तर्हि द्वितीयः योगविभागः करिष्यते ।
 न दुहस्नुनमाम् चिण् भवति ।
 ततः यक् ।
 यक् च न भवति दुहस्नुनमाम् ।
 ततः कुषिरजोः प्राचाम् यक् न भवति ।
 ततः श्यन् परस्मैपदम् च ।
 अथ वा अनुवृत्तिः करिष्यते ।
 स्यतासी लृलुटोः ।
 च्लि लुङि ।
 च्लेः सिच् भवति ।
 कर्तरि शप् स्यतासी लृलुटोः च्लि लुङि च्लेः सिच् भवति ।
 कुषिरजोः प्राचाम् श्यन् परस्मैपदम् च स्यतासी लृलुटोः च्लि लुङि च्लेः सिच् भवति इति ।
 अथ वा अन्तरङ्गाः स्यादयः ।
 का अन्तरङ्गता ।
 लकारावस्थायाम् एव स्यादयः ।
 सार्वधातुके श्यन् ।
 आ कुतः अयम् धात्वधिकारः ।
 किम् प्राक् लादेशात् आहोस्वित् आ तृतीयाध्यायपरिसमाप्तेः ।
 धातुवधिकारः प्राक् लादेशात् ।
 प्राक् लादेशात् धात्वधिकारः ।
 लादेशे हि व्यवहितत्वात् अप्रसिद्धिः ।
 अनुवर्तमाने हि लादेशे धात्वधिकारे व्यवहितव्ता अप्रसिद्धिः स्यात् ।
 किम् च स्यात् ।
 आद्ये योगे न व्यवाये तिङः स्युः । आद्ये योगे विकरणैः व्यवहितत्वात् तिङः न स्युः ।
 पचति पठति ।
 इदम् इह सम्प्रधार्यम् ।
 विकरणाः क्रियन्ताम् आडेशाः इति ।
 किम् अत्र कर्तव्यम् ।
 परत्वात् आदेशाः ।
 नित्याः विकरणाः ।
 कृतेषु आदेशेषु प्राप्नुवन्ति अकृतेषु अपि प्राप्नुवन्ति ।
 नित्यत्वात् विकरणेषु कृतेषु विकरणैः व्यवहितत्वात् आदेशाः न प्राप्नुवन्ति ।
 अनवकाशः तर्हि आदेशाः ।
 सावकाशाः आदेशाः ।
 कः अवकाशः ।
 ये एते लुग्विकरणाः श्लुविकरणाः च लिङ्लिटौ च ।
 न स्यात् एत्वम् टेः टिताम् यत् विधत्ते ।
 यत् च टित्सञ्ज्ञानाम् एत्वम् विधत्ते तत् च विकरणैः व्यवहितत्वात् न स्यात् ।
 एशः शित्त्वम् । एकारः च शित् कर्तव्यः ।
 किम् प्रयोजनम् ।
 शित् सर्वस्य इति सर्वादेशः यथा स्यात् ।
 अक्रियमाणे हि शकारे तस्मात् इति उत्तरस्य आदेः इति तकारस्य एत्वे कृते द्वयोः एकारयोः श्रवणम् प्रसज्येत ।
 निवृत्ते पुनः लादेशे धात्वधिकारे अलः अन्त्यस्य विधयः भवन्ति इति एकारस्य एकार्वचनने प्रयोजनम् न अस्ति इति कृत्वा अन्तरेण अपि शकारम् सर्वादेशः भविष्यति ।
 यत् च लोटः विधत्ते ।
 तत् च विकरणैः व्यवहितत्वात् न स्यात् ।
 किम् पुनः तत् ।
 लोटः लङ्वत् एः उः सेः हि अपित् च वा छन्दसि इति ।
 यत् च अपि उक्तम् लङ्लिङोः तत् च न स्यात् ।
 किम् पुनः तत् ।
 नित्यम् ङितः इतः च तस्थस्थमिपाम् ताम्तम्तामः लिङः सीयुट् यासुट् परस्मैपदेषु उदात्तः ङित् च इति ।
 तस्मात् प्राक् लादेशात् धात्वधिकारः ।
 यदि प्राक् लादेशात् धात्वधिकारः अकारः शित् कर्तव्यः ।
 किम् प्रयोजनम् ।
 शित् सर्वस्य इति सर्वादेशः यथा स्यात् ।
 अनुवर्तमाने पुनः लादेशे धात्वधिकारे तस्मात् इति उत्तरस्य आदेः इति थकारस्य अत्वे कृते द्वयोः अकारयोः पररूपेण सिद्धम् रूपम् स्यात् ।
 पेच यूयम् ।
 चक्र यूयम् इति ।
 ननु च निवृत्ते अपि लादेशे धात्वधिकारे अलः अन्त्यस्य विधयः भवन्ति इति अकारस्य अकार्वचनने प्रयोजनम् न अस्ति इति कृत्वा अन्तरेण अपि शकारम् सर्वादेशः भविष्यति ।
 अस्ति अन्यत् अकारस्य अकारवचने प्रयोजनम् ।
 किम् ।
 वक्ष्यति एतत् तत् अकारस्य अकारवचनम् समसङ्ख्यार्थम् इति ।
 आर्धधातुकसञ्ज्ञायाम् धातुग्रहणम् कर्तव्यम् धातोः परस्य आर्धधातुकसञ्ज्ञा यथा स्यात् ।
 इह मा भूत् वृक्ष्त्वम् वृक्षता इति ।
 तस्मात् लादेशे धात्वधिकारः अनुवर्त्यः ।
 ननु च उक्तम् आद्ये योगे न व्यवाये तिङः स्युः इति ।
 न एषः दोषः ।
 आनुपूर्व्यात् सिद्धम् एतत् ।
 न अत्र अकृतेषु आदेशेषु विकरणाः प्राप्नुवन्ति ।
 किम् कारणम् ।
 सार्वधातुके विकरणाः उच्यन्ते ।
 न च अकृतेषु आदेशेषु सार्वधातुकत्वम् भवति ।
 ये तर्हि न एतस्मिन् विशेषे विधीयन्ते ।
 के पुनः ते ।
 स्यादयः ।
 तत्र अपि विहितविशेषणम् धातुग्रहणम् ।
 धातोः विहितस्य लस्य इति ।
 यदि एवम् विन्दति इति णलादयः प्राप्नुवन्ति ।
 धातुना अत्र विहितम् विशेषयिष्यामः विदिना च आनतर्यम् ।
 धातोः विहितस्य लस्य विदेः अनन्तरस्य इति ।
 इह तर्हि अजक्षिष्यन् अजागैर्ष्यन् इति अभ्यस्तात् झेः जुस् भवति इति जुस्भावः प्राप्नोति ।
 अत्र अपि धातुना विहितम् विशेषयिष्यामः अभ्यस्तेन आनन्तर्यम् ।
 धातोः विहितस्य अभस्तात् अनन्तरस्य इति ।
 आतः इति अत्र कथम् विशेषयिष्यसि ।
 यदि तावत् धातुग्रहणम् विहितविशेषणम् आकारग्रहणम् आनन्तर्यविशेषणम् अलुनन् इति अत्र अपि प्राप्नोति ।
 अथ आकारग्रहणम् विहितविशेषणम् धातुग्रहणम् आनन्तर्यविशेषणम् अपिबन् इति अत्र अपि प्राप्नोति ।
 अस्तु तर्हि धातुग्रहणम् विहितविशेषणम् आकारग्रहणम् आनन्तर्यविशेषणम् ।
 ननु च उक्तम् अलुनन् इति अत्र अपि प्राप्नोति इति ।
 न एषः दोषः ।
 लोपे कृते न भविष्यति ।
 न अत्र लोपः प्राप्नोति ।
 किम् कारणम् ।
 ईत्वेन बाध्यते ।
 न अत्र ईत्वम् प्राप्नोति ।
 किम् कारणम् ।
 अन्तिभावेन बाध्यते ।
 न अत्र अन्तिभावः प्राप्नोति ।
 किम् कारणम् ।
 जुस्भावेन बाध्यते ।
 न अत्र जुस्भावः प्राप्नोति ।
 किम् कारणम् ।
 लोपेन बाध्यते ।
 लोपः ईत्वेन ईत्वम् अन्तिभावेन अन्तिभावः जुस्भावेन जुस्भावः लोपेन इति चक्रकम् अव्यवस्था प्रसज्येत ।
 न अस्ति चक्रकप्रसङ्गः ।
 न हि अव्यवस्थाकारिणा शास्त्रेण भवितव्यम् ।
 शास्त्रेण नाम व्यवस्थाकारिणा भवितव्यम् ।
 न च अत्र हलादिना मुहूर्तम् अपि शक्यम् अवस्थातुम् ।
 तावति एव अन्तिभावेन भवितव्यम् ।
 अन्तिभावे कृते लोपः ।
 लोपेन व्यवस्था भविष्यति ।
 यत् अपि उच्यते एशः शित्त्वम् इति ।
 क्रियते न्यासे एव ।
 कानि पुनः अस्य योगस्य प्रयोजनानि ।
 प्रयोजनम् प्रातिपदिकप्रतिषेधः ।
 प्रातिपदिकप्रतिषेधः प्रयोजनम् ।
 धातोः तव्यादयः यथा स्युः ।
 प्रातिपदिकात् मा भूवन् इति ।
 न एतत् अस्ति प्रयोजनम् ।
 साधने ताव्यादयः विधीयन्ते साधनम् च क्रियायाः ।
 क्रियाभावात् साधनाभावः ।
 साधनाभावात् असति अपि धात्वधिकारे प्रातिपदिकात् तव्यादयः न भविष्यन्ति ।
 स्वपादिषु ।
 स्वपादिषु तर्हि प्रयोजनम् ।
 स्वपिति ।
 सुपति इति मा भूत् ।
 अङ्गसञ्ज्ञा च ।
 अङ्गसञ्ज्ञा च प्रयोजनम् ।
 यस्मात् प्रत्ययविधिः तदादि प्रत्यये अङ्गम् इति धातोः अङ्गसञ्ज्ञा सिद्धा भवति ।
 कृत्सञ्ज्ञा च ।
 कृत्सञ्ज्ञा च प्रयोजनम् ।
 धातुविहितस्य प्रत्ययस्य कृत्सञ्ज्ञा सिद्धा भवति ।
 उपपदसञ्ज्ञा च. उपपदसञ्ज्ञा च प्रयोजनम् ।
 तत्र एतस्मिन् धात्वधिकारे सप्तमीनिर्दिष्टम् उपपदस्ञ्ज्ञम् भवति इति उपपदसञ्ज्ञा सिद्धा भवति ।
 कृदुपपदसञ्ज्ञे तावन् न प्रयोजनम् ।
 अधिकारात् अपि एते सिद्धे ।
 स्वपादिषु तर्हि अङ्गसञ्ज्ञा च प्रयोजनम् ।
 धातुग्रहणम् अनर्थकम् यङ्विधौ धात्वधिकारात् ।
 धातुग्रहणम् अनर्थकम् ।
 किम् कारणम् ।
 यङ्विधौ धात्वधिकारात् ।
 यङ्विधौ धातुग्रहणम् प्रकृतम् अनुवर्तते ।
 तत् च अवश्यम् अनुवर्त्यम् ।
 अनधिकारे हि अङ्गसञ्ज्ञाभावः ।
 अनधिकारे हि सति अङ्गसञ्ज्ञायाः अभावः स्यात् ।
 करिष्यति हरिष्यति इति ।
 यद् तत् अनुवर्तते चूर्णचुरादिभ्यः णिच् भवति धातोः च इति धातुमात्रात् णिच् प्राप्नोति ।
 हेतुमद्वचनम् तु ज्ञापकम् अन्यत्राभावस्य ।
 यत् अयम् हेतुमति च इति आह तत् ज्ञापयति आचार्यः न धातुमात्रात् णिच् भवति इति ।
 इह तर्हि कण्ड्वादिभ्यः यक् भवति धातोः च इति धातुमात्रात् यक् प्राप्नोति ।
 कण्ड्वादिषु च व्यपदेशिवद्वचनात् ।
 यत् अयम् कण्ड्वादिभ्यः यक् भवति इति आह तत् ज्ञापयति आचार्यः न धातुमात्रात् यक् भवति इति ।
 अथ वा कण्ड्वादिभ्यः धातुग्रहणेन अभिसम्भन्त्स्यामः ।
 कण्ड्वादिभ्यः धातुभ्यः इति ।
 स्थग्रहणम् किमर्थम् ।
 तत्र उपपदम् सप्तमी इति इयति उच्यमाने यत्र एव सप्तमी श्रूयते तत्र एव स्यात् स्तम्बेरमः कर्णेजपः ।
 यत्र वा एतेन शब्देन निर्देशः क्रियते ।
 सप्तम्याम् जनेः डः इति ।
 इह न स्यात् ।
 कुम्भकारः नगरकारः ।
 स्थग्रहणे पुनः क्रियमाणे यत्र च सप्तमी श्रूयते य च न श्रूयते यत्र च एतेन शब्देन निर्देशः क्रियते यत्र च अन्येन सप्तमीस्थमात्रे सिद्धम् भवति ।
 अथ तत्रग्रहणम् किमर्थम् ।
 तत्रग्रहणम् विषयार्थम् ।
 विषयः प्रतिनिर्दिश्यते ।
 तत्र एतस्मिन् धात्वधिकारे यत् सप्तमीनिर्दिष्टम् तत् उपपदसञ्ज्ञम् भवति इति उपपदसञ्ज्ञा सिद्धा भवति ।
 उपपदसञ्ज्ञायाम् समर्थवचनम् । उपपदसञ्ज्ञायाम् समर्थग्रहणम् कर्तव्यम् ।
 समर्थम् उपपदम् प्रत्ययस्य इति वक्तव्यम् ।
 इह मा भूत् ।
 आहर कुम्भम् ।
 करोति कटम् इति ।
 क्रियमाणे च अपि समर्थग्रहणे महान्तम् कुम्भम् करोति इति अत्र अपि प्राप्नोति ।
 न वा भवितव्यम् महाकुम्भकारः इति ।
 भवैतव्यम् यदा एतत् वाक्यम् भवति ।
 महान् कुम्भः महाकुम्भः महाकुम्भम् करोति इति महाकुम्भकारः ।
 यदा तु एतत् वाक्यम् भवति महान्तम् कुम्भम् करोति इति तदा न भवितव्यम् ।
 तदा च प्राप्नोति ।
 तदा मा भूत् इति ।
 यत् तावत् उच्यते समर्थग्रहणम् कर्तव्यम् इति ।
 न कर्तव्यम् ।
 धातोः इति वर्तते ।
 धातोः कर्मणि अण् भवति ।
 तत्र सम्बन्धात् एतत् गन्तव्यम् ।
 यस्य धातोः यत् कर्म इति ।
 यत् अपि उच्यते क्रियमाणे च अपि समर्थग्रहणे महान्तम् कुम्भम् करोति इति अत्र अपि प्राप्नोति इति ।
 उपपदम् इति महतीइहम् सञ्ज्ञा क्रियते ।
 सञ्ज्ञा च नाम यतः न लघीयः ।
 कुतः एतत् ।
 लघ्वर्थम् हि सञ्ज्ञाकरणम् ।
 तत्र महत्याः सञ्ज्ञायाः करणे एतत् प्रयोजनम् अन्वर्थसञ्ज्ञा यथा विज्ञायेत उपोच्चारि पदम् उपपदम् ।
 यत् च अत्र उपोच्चारि न तत् पदम् यत् च पदम् न तत् उपोच्चारि ।
 यावता च इदानीम् पदगन्धः अस्ति पदविधिः अयम् भवति ।
 पदविधिः च समर्थानाम् भवति ।
 तत्र असामार्थ्यान् न भविष्यति ।
 अथ च्व्यन्ते उपपदे किम् अणा भवितव्यम् ।
 अकुम्भम् कुम्भम् करोति कुम्भीकरोति मृदम् इति ।
 न भवितव्यम् ।
 किम् कारणम् ।
 प्रकृतिविवक्षायाम् च्विः विधीयते ।
 तत् सापेक्षम् ।
 सापेक्षम् च असमर्थम् भवति ।
 न तर्हि इदानीम् इदम् भवति इच्छामि अहम् काशकटीकारम् इति ।
 इष्टम् एव एतत् गोनर्दीयस्य ।
 निमित्तोपादनम् च ।
 निमित्तोपादनम् च कर्तव्यम् ।
 निमित्तम् उपपदम् प्रत्ययस्य इति वक्तव्यम् ।
 अनुपादाने हि अनुपपदे प्रत्ययप्रसङ्गः ।
 अक्रियमाणे हि निमित्तोपादाने अनुपपदे अपि प्रसज्येत ।
 निर्देशः इदानीम् किमर्थः स्यात् ।
 निर्देशः सञ्ज्ञाकरणार्थः ।
 यदा उपपदे प्रत्ययः तदा उपपदसञ्ज्ञाम् वक्ष्यामि इति ।
 तत् तर्हि निमित्तोपादनम् कर्तव्यम् ।
 न कर्तव्यम् ।
 तत्रवचनम् उपपदसन्नियोगार्थम् ।
 तत्रवचनम् क्रियते ।
 तत् उपपदसन्नियोगार्थम् भविष्यति ।
 कर्मणि अण् विधीयते तत्र चेत् प्रत्ययः भवति इति ।
 ननु च अन्यत् तत्रग्रहणस्य प्रयोजनम् उक्तम् ।
 किम् ।
 तत्रग्रहणम् विषयार्थम् इति ।
 अधिकारात् अपि एतत् सिद्धम् ।
 अतिङ् इति किमर्थम् ।
 पचति करोति ।
 अतिङ् इति शक्यम् अकर्तुम् ।
 कस्मात् न भवति पचति करोति इति ।
 धातोः परस्य कृत्सञ्ज्ञा ।
 प्राक् च लादेशात् धात्वधिकारः ।
 एवम् अपि स्थानिवद्भावात् कृत्सञ्ज्ञ प्राप्नोति ।
 यथा अतिङ् इति उच्यमाने यावता स्थानिवद्भावः कथम् एव एतत् सिध्यति ।
 प्रतिषेधवचनसामर्थ्यात् ।
 अथ वा तिङ्भाविनः लकारस्य कृत्सञ्ज्ञाप्रतिषेधः ।
 किम् च स्यात् यति अत्र कृत्सञ्ज्ञा स्यात् ।
 कृत्प्रातिपदिकम् इति प्रातिपदिकसञ्ज्ञा स्यात् ।
 प्रातिपदिकात् इति स्वाद्युत्पत्तिः प्रसज्येत ।
 न एषः दोषः ।
 एकत्वादिषु अर्थेषु स्वादयः विधीयन्ते ।
 ते च अत्र तिङोक्ताः एकत्वादयः इति कृत्वा उक्तार्थत्वात् न भविष्यन्ति ।
 टाबादयः तर्हि तिङन्तात् मा भूवन् इति ।
 स्त्रियाम् टाबादयः विधीयन्ते ।
 न च तिङन्तस्य स्त्रीत्वेन योगः अस्ति ।
 अणादयः तर्हि तिङन्तात् मा भूवन् इति ।
 अपत्यादिषु अर्थेषु अणादयः विधीयन्ते ।
 न च तिङन्तस्य अपत्यादिभिः योगः अस्ति ।
 अथ अपि कथम् चित् योगः स्यात् ।
 एवम् अपि न दोषः ।
 आचार्यप्रवृत्तिः ज्ञापयति न तिङन्तात् अणादयः भवन्ति इति यत् अयम् क्व चित् तद्धितविधौ तिङ्ग्रहणम् करोति ।
 अतिशायने तमबिष्ठनौ तिङः च इति ।
 इह तर्हि पचति पठति इति ।
 ह्रस्वस्य पिति कृति तुक् भवति इति तुक् प्राप्नोति ।
 धातोः इति वर्तते ।
 एवम् अपि चिकीर्षति इति अत्र प्राप्नोति ।
 अत्र अपि शपा व्यवधानम् ।
 एकादेशे कृते न अस्ति व्यवधानम् ।
 एकादेशः पूर्वविधौ स्थानिवत् भवति इति स्थानिवद्भावात् व्यवधानम् एव इति ।
 कथम् इदम् विज्ञायते ।
 स्त्रियाम् अभिधेयायाम् वा अस्रूपः न भवति इति आहोस्वित् स्त्रीप्रत्ययेषु इति ।
 किम् च अतः ।
 यदि स्त्रियाम् अभिधेयायाम् इति लव्या लवितव्या अत्र वा असरूपः न प्राप्नोति ।
 अथ विज्ञायते स्त्रीप्रत्ययेषु इति व्यावक्रोशी वयतिक्रुष्टिः इति न सिध्यति ।
 एवम् तर्हि न एवम् विज्ञायते स्त्रियाम् अभिधेयायाम् न अपि स्त्रीप्रत्ययेषु इति ।
 कथम् तर्हि स्त्रीग्रहणम् स्वरयिष्यते ।
 तत्र स्वरितेन अधिकारगतिः भवति इति स्त्रियाम् इति अधिकृत्य ये प्रतयाः विहिताः तेषाम् प्रतिषेधः विज्ञास्यते ।
 किमर्थम् पुनः इदम् उच्यते ।
 असरूपस्य वावचनम् उत्सर्गस्य बाधकविषये अनिवृत्त्यर्थम् ।
 असरूपस्य वावचनम् क्रियते उत्सर्गस्य बाधकविषये अनिवृत्तिः यथा स्यात् ।
 तव्यत्तव्यानीयरः उत्सर्गाः ।
 तेषाम् अजन्तात् यत् अपवादः ।
 चेयम् , चेतव्यम् इति अपि यथा स्यात् ।
 न एतत् अस्ति प्रयोजनम् ।
 अजन्तात् यत् विधीयते ।
 हलन्तात् ण्यत् विधीयते ।
 एतावन्तः च धातवः यत् उत अजन्ताः हलन्ताः च ।
 उच्यन्ते च तव्यादयः ।
 ते वचनात् भविष्यन्ति ।
 एवम् तर्हि ण्वुल्तृचौ उत्सर्गौ ।
 तयोः पचादिभ्यः अच् अपवादः ।
 पचति इति पचः ।
 पक्ता पाचकः इति अपि यथा स्यात् ।
 एतत् अपि न अस्ति प्रयोजनम् ।
 वक्ष्यति एतत् ।
 अच् अपि सर्वधातुभ्यः वक्तव्यः इति ।
 एवम् तर्हि ण्वुल्तृजचः उत्सर्गाः तेषाम् इगुपधात् कः अपवादः ।
 विक्षिपः विलिखः ।
 विक्षेप्ता विक्षेपकः इति अपि यथा स्यात् ।
 अस्ति प्रयोजनम् एतत् ।
 किम् तर्हि इति ।
 तत्र उत्पत्तिवाप्रसङ्गः यथा तद्धिते ।
 तत्र उत्पत्तिः विभाषा प्राप्नोति यथा तद्धिते ।
 अस्तु ।
 यदा विक्षिपः विलिखः इति एतत् न तदा विक्षेप्ता विक्षेपकः इति एतत् भविष्यति ।
 यदि एतत् लभ्येत कृतम् स्यात् ।
 तत् तु न लभ्यम् ।
 किम् कारणम् ।
 यथा तद्धिते इति उच्यते ।
 तद्दितेषु च सर्वम् एव उत्सर्गापवादम् विभाषा ।
 उत्पद्यते वा न वा ।
 सिद्धम् तु असरूपस्य बाधकस्य वावचनात् ।
 सिद्धम् एतत् ।
 कथम् ।
 असरूपस्य बाधकस्य वावचनात् ।
 असरूपः बाधकः वा बाधकः भवति इति वक्तव्यम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् तत्र उत्पत्तिवाप्रसङ्गः यथा तद्धिते इति ।
 न एषः दोषः ।
 अस्ति कारणम् येन तद्धिते विभाषा उत्पत्तिः भवति ।
 किम् कारणम् ।
 प्रकृतिः तत्र प्रकृत्यर्थे वर्तते ।
 अन्येन शब्देन प्रत्ययार्थः अभिधीयते ।
 इह पुनः न केवला प्रकृतिः प्रकृत्यर्थे वर्तते न च अन्यः शब्दः अस्ति यः तम् अर्थम् अभिदधीत इति कृत्वा अनुत्पत्तिः न भविष्यति ।
 अथ वा समयः कृतः ।
 न केवला प्रकृतिः प्रयोक्तव्या न च केवलः प्रत्ययः इति ।
 एतस्मात् समयात् अनुत्पत्तिः न भविष्यति ।
 ननु च यः एव तस्य समयस्य कर्ता सः एव इदम् अपि आह ।
 यदि असौ तत्र प्रमाणम् इह अपि प्रमाणम् भवितुम् अर्हति ।
 प्रमाणम् असौ तत्र च इह च ।
 सामर्थ्यम् तु इह द्रष्टव्यम् प्रयोगे ।
 न च अनुत्पत्तौ सामर्थ्यम् अस्ति ।
 तेन अनुत्पत्तिः न भविष्यति ।
 कथम् तर्हि तद्धितेषु अनुत्पत्तौ सामर्थ्यम् भवति ।
 अन्येन प्रत्ययेन सामर्थ्यम् ।
 केन ।
 षष्ठ्या ।
 अथ वा रूपवत्ताम् आश्रित्य वाविधिः उच्यते ।
 न च अनुत्पत्तिः रूपवती ।
 तेन अनुत्पत्तिः न भविष्यति ।
 एवम् अपि कुतः एतत् अपवादः विभाषा भविष्यति न पुनः उत्सर्गः इति ।
 न च एव अस्ति विशेषः यत् अपवादः विभाषा स्यात् उत्सर्गः वा ।
 अपि च सापेक्षः अयम् निर्देशः क्रियते वा असरूपः इति ।
 न च उत्सर्गवेलायाम् किम् चित् अपेक्ष्यम् अस्ति ।
 अपवादवेलायाम् पुनः उत्सर्गः अपेक्ष्यते ।
 तेन यः रूपवान् अन्यपूर्वकः बाधकः प्राप्नोति सः वा बाधकः भविष्यति ।
 कः पुनः असौ ।
 अपवादः ।
 यदि यः रूपवान् अन्यपूर्वकः बाधकः प्राप्नोति सः वा बाधकः भवति इति उच्यते क्विबादिषु समावेशः न प्राप्नोति ।
 ग्रामणीः ग्रामणायः इति ।
 न हि एते रूपवन्तः ।
 एते अपि रूपवन्तः ।
 कस्याम् अवस्थायाम् ।
 उपदेशावस्थायाम् ।
 यदि एवम् अनुबन्धभिन्नेषु विभाषाप्रसङ्गः ।
 अनुबन्धभिन्नेषु विभाषा प्राप्नोति ।
 कर्मणि अण् आतः अनुपसर्गे कः इति कविषये अण् अपि प्राप्नोति ।
 सिद्धम् अनुबन्धस्य अनेकान्तत्वात् ।
 सिद्धम् एतत् ।
 कथम् ।
 अनुबन्धस्य अनेकान्तत्वात् ।
 अनेकान्ताः अनुबन्धाः ।
 अथ वा प्रयोगे असरूपाणाम् वाविधिः न्याय्यः ।
 प्रयोगे चेत् लादेशेषु प्रतिषेधः ।
 प्रयोगे चेत् लादेशेषु प्रतिषेधः वक्तव्यः ।
 ह्यः अपचत् इति अत्र लुङ् अपि प्राप्नोति ।
 श्वः पक्ता इति अत्र लृट् अपि प्राप्नोति ।
 न एषः दोषः ।
 आचार्यप्रवृत्तिः ज्ञापयति न लादेशेषु वा असरूपः भवति इति यत् अयम् हशश्वतोः लङ् च इति आह ।
 अथ वा प्रयोगे असरूपाणाम् वाविधौ न सर्वम् इष्टम् सङ्गृहीतम् इति कृत्वा द्वितीयः प्रयोगः उपास्यते ।
 कः असौ ।
 उपदेशः नाम ।
 उपदेशे च एते सरूपाः ।
 ननु च उक्तम् अनुबन्धभिन्नेषु विभाषाप्रसङ्गः इति ।
 परिहृतम् एतत् ।
 कथम् ।
 सिद्धम् अनुबन्धस्य अनेकान्तत्वात् ।
 अथ एकान्ते दोषः एव ।
 एकान्ते च न दोषः ।
 आचार्यप्रवृत्तिः ज्ञापयति न अनुबन्धकृतम् असारूप्यम् भवति इति यत् अयम् ददादिदधात्योः विभाषा शम् शास्ति ।
 अथ वा असरूपः बाधकः वा बाधकः भवति इति उच्यते ।
 अपवादः नाम अनुबन्धभिन्नः वा भवति रूपान्यत्वेन वा ।
 तेन अनेन अवश्यम् किम् चित् त्याज्यम् किम् चित् तु सङ्ग्रहीतव्यम् ।
 तत् यत् अनुबन्धकृतम् असारूप्यम् तत् न आश्रयिष्यामः यत् तु रूपान्यत्वेन असारूप्यम् तत् आश्रयिष्यामः ।
 अथ वा असरूपः बाधकः वा बाधकः भवति इति उच्यते सर्वः च असरूपः ।
 तत्र प्रकर्षगतिः विज्ञास्यते साधीयः यः असरूपः इति ।
 कः च साधीयः ।
 यः प्रयोगे च प्राक् च प्रयोगात् ।
 अथ वा असरूपः बाधकः वा बाधकः भवति इति उच्यते ।
 न च एवम् कः चित् अपि सरूपः ।
 ते एवम् विज्ञास्यामः क्वत् चित् ये असरूपाः ।
 अनुबन्धभिन्नाः च प्रयोगे सरूपाः ।
 अथ कथम् इदम् विज्ञायते अस्त्रियाम् इति ।
 किम् स्त्रियाम् न भवति आहोस्वित् प्राक् स्त्रियाः भवति इति ।
 कः च अत्र विशेषः ।
 स्त्रियाम् प्रतिषेधे क्तल्युट्तुमुन्खलर्थेषु विभाषाप्रसङ्गः ।
 स्त्रियाम् प्रतिषेधे क्तल्युट्तुमुन्खलर्थेषु विभाषा प्राप्नोति ।
 क्त ।
 हसितम् छात्रस्य्स् शोभनम् ।
 घञ् अपि प्राप्नोति ।
 ल्युट् ।
 हसनम् छात्रस्य्स् शोभनम् ।
 घञ् अपि प्राप्नोति ।
 तुमुन् ।
 इच्छति भोक्तुम् ।
 लिङ्लोटौ अपि प्राप्नुतः ।
 खलर्थः ।
 ईषत्पानः सोमः भवता ।
 खल् अपि प्राप्नोति ।
 एवम् तर्हि स्त्रियाः प्राक् इति वक्ष्यामि ।
 स्त्रियाः प्राक् इति चेत् क्त्वायाम् वावचनम् । स्त्रियाः प्राक् इति चेत् क्त्वायाम् वावचनम् कर्तव्यम् ।
 आसित्वा भुङ्क्ते ।
 आस्यते भोक्तुम् इति अपि यथा स्यात् ।
 कालादिषु तुमुनि ।
 कालादिषु तुमुनि वावचनम् कर्तव्यम् ।
 कालः भोक्तुम् ।
 कालः भोजनस्य इति अपि यथा स्यात्
 अर्हे तृज्विधानम् ।
 अर्हे तृच् विधेयः ।
 इमे अर्हे कृत्याः विधीयन्ते ।
 ते विशेषविहिताः सामान्यविहितम् तृचम् बाधेरन् ।
 न एषः दोषः ।
 भावकर्मणोः कृत्याः विधीयन्ते कर्तरि तृच् ।
 कः प्रसङ्गः यत् भावकर्मणोः कृत्याः कर्तरि तृचम् बाधेरन् ।
 एवम् तर्हि अर्हे कृत्यतृज्विधानम् ।
 अर्हे कृत्यतृचः विधेयाः ।
 अयम् अर्हे लिङ् विधीयते ।
 सः विशेषविहितः सामान्यविहितान् कृत्यतृचः बाधेत ।
 कृत्यसञ्ज्ञायाम् प्राङ्ण्वुल्वचनम् ।
 कृत्यसञ्ज्ञायाम् प्राक् ण्वुलः इति वक्तव्यम् ।
 किम् प्रयोजनम् ।
 ण्वुलः कृत्यसञ्ज्ञा मा भूत् ।
 अर्हे कृत्यत्र्ज्वचनम् तु ज्ञापकम् प्राङ्ण्वुलवनानर्थ्यस्य ।
 यत् अयम् अर्हे कृत्यतृचः च इति तृज्ग्रहणम् करोति तत् ज्ञापयति आचार्यः प्राक् ण्वुलः कृत्यसञ्ज्ञा भवति इति ।
 एवम् अपि ण्वुलः कृत्यसञ्ज्ञा प्राप्नोति ।
 योगापेक्षम् ज्ञापकम् ।
 केलिमरः उपसङ्ख्यानम् ।
 केलिमरः उपसङ्ख्यानम् कर्तव्यम् ।
 पचेलिमाः माषाः ।
 पक्तव्याः ।
 भिदेलिमाः सरलाः ।
 भेत्तव्याः ।
 वसेः तव्यत् कर्तरि णित् च ।
 वसेः तव्यत् कर्तरि वक्तव्यः ।
 णित् च असौ भवति इति वक्तव्यम् ।
 वसति इति वास्तव्यः ।
 तद्धितः वा । तद्धितः वा पुनः एषः भविष्यति ।
 वास्तुनि भवः वास्तव्यः ।
 अज्ग्रहणम् किमर्थम् ।
 अजन्तात् यथा स्यात् ।
 हलन्तात् मा भूत् इति ।
 न एतत् अस्ति प्रयोजनम् ।
 हलन्तात् ण्यत् विधीयते ।
 सः बाधकः भविष्यति ।
 यथा एव तर्हि ण्यत् यतम् बाधते एवम् तव्यादीन् अपि बाधेत ।
 अज्ग्रहणे पुनः क्रियमाणे अजन्तात् यत् विधीयते हलन्तात् ण्यत् ।
 एतावन्तः च धातवः यत् उत अजन्ताः हलन्ताः च ।
 उच्यन्ते च तव्यादयः ।
 ते वचनात् भविष्यन्ति ।
 न एतत् अस्ति प्रयोजनम् ।
 वासरूपेण तव्यादयः भविष्यन्ति ।
 इदम् तर्हि प्रयोजनम् ।
 अजन्तभूतपूर्वमात्रात् अपि यथा स्यात् ।
 लव्यम् पव्यम् ।
 आर्धधातुकसामान्ये गुणे कृते यि प्रत्ययसामान्ये च वान्तादेशे कृते हलन्तात् इति ण्यत् प्राप्नोति ।
 तथा दित्स्यम् धित्स्यम् ।
 आर्धधातुकसामान्ये अकारलोपे कृते हलन्तात् इति ण्यत् प्राप्नोति ।
 अज्ग्रहणसामर्थ्यात् यत् एव भवति ।
 यति जातेः उपसङ्ख्यानम् ।
 यति जातेः उपसङ्ख्यानम् कर्तव्यम् ।
 जन्यम् वत्सेन ।
 अत्यल्पम् इदम् उच्यते ।
 तकिशसिचतियतिजनीनाम् उपसङ्ख्यानम् इति वक्तव्यम् ।
 तकि तक्यम् शसि शस्यम् ।
 यति यत्यम् जनि जन्यम् ।
 हनः वा वध च ।
 हनः वा यत् वक्तव्यः वध इति अयम् च आदेशः वक्तव्यः ।
 वध्यः घात्यः ।
 तद्धितः वा ।
 तद्धितः वा पुनः एषः भविष्यति ।
 वधम् अर्हति वध्यः ।
 यदि तद्धितः समासः न प्राप्नोति असिवध्यः , मुसलवध्यः इति ।
 यदि पुनः सति साधनम् कृता इति वा पादहारकाद्यर्थम् इति समासः सिद्धः भवति ।
 यदि पुनः असिवधशब्दात् उत्पत्तिः स्यात् ।
 असिवधम् अर्हति इति ।
 न एवम् शक्यम् ।
 स्वरे हि दोषः स्यात् ।
 असिवध्यः एवम् स्वरः प्रसज्येत ।
 असिवध्यः इति च इष्यते ।
 अनुपसर्गात् चरेः आङि च अगुरौ ।
 अनुपसर्गात् चरेः इति अत्र आङि च अगुरौ इति वक्तव्यम् ।
 आचर्यः देशः ।
 अगुरौ इति किमर्थम् ।
 आचार्यः उपनयमानः ।
 स्वामिनि अन्तोदात्तत्वम् च ।
 स्वामिनि अन्तोदात्तत्वम् च वक्तव्यम् ।
 आर्यः स्वामी ।
 सङ्गतम् इति किम् प्रत्युदाह्रियते ।
 अजरः कम्बलः ।
 अजरिता कम्बलः इति ।
 किम् पुनः कारणम् कर्तृसाधनः प्रत्युदाह्रियते ।
 न भावसाधनः प्रत्युदाहार्यः ।
 एवम् तर्हि अजर्यम् कर्तरि ।
 अजर्यम् कर्तरि इति वक्तव्यम् ।
 तत् तर्हि वक्तव्यम् ।
 न वक्तव्यम् ।
 गत्यर्थानाम् क्तः कर्तरि विधीयते ।
 तेन योगात् अजर्यम् कर्तरि भविष्यति ।
 गत्यर्थानाम् वै क्तः कर्मणि अपि विधीयते ।
 तेन योगात् अजर्यम् कर्मणि अपि प्राप्नोति ।
 जीर्यतिः अकर्मकः ।
 भावे तर्हि प्राप्नोति ।
 सङ्गतग्रहणम् इदानीम् किमर्थम् स्यात् ।
 कर्तृविशेषणम् सङ्गतग्रहणम् ।
 सङ्गतम् चेत् कर्तृ भवति इति ।
 तत् यथा हृषेः लोमसु इति लोमानि चेत् कर्तृ̄णि भवन्ति ।
 वदः सुपि अनुपसर्गग्रहणम् ।
 वदः सुपि अनुपसर्गग्रहणम् कर्तव्यम् ।
 इह मा भूत् ।
 प्रवाद्यम् अपवाद्यम् इति ।
 तत् तर्हि वक्तव्यम् ।
 न वक्तव्यम् ।
 अनुपसर्गे इति वर्तते ।
 एवम् तर्हि अन्वाचष्टे अनुपसर्गे इति वर्तते ।
 न एतत् अन्वाख्येयम् अधिकाराः अनुवर्तन्ते इति ।
 एषः एव न्यायः यत् उत अधिकाराः अनुवर्तेरन् इति ।
 भावग्रहणम् किमर्थम् ।
 कर्मणि मा भूत् इति ।
 न एतत् अस्ति प्रयोजनम् ।
 भवतिः अयम् अकर्मः ।
 अकर्मकाः अपि वै धातवः सोपसर्गाः सकर्मकाः भवन्ति ।
 तेन अनुभव्यम् आमन्त्रणम् इति अत्र अपि प्राप्नोति ।
 एतत् अपि न अस्ति प्रयोजनम् ।
 अनुपसर्गे इति वर्तते ।
 उत्तरार्थम् तर्हि भावग्रहणम् कर्तव्यम् ।
 हनः त च भावे यथा स्यात् ।
 श्वहत्या वर्तते ।
 क्व मा भूत् ।
 श्वघात्यः वृषालः इति
 हनः तः चित् स्त्रियाम् छन्दसि ।
 हनः तः च इति अत्र चित् स्त्रियाम् छन्दसि वक्तव्यः ।
 ताम् भ्रूणहत्याम् निगृह्य अनुचरणम् ।
 अस्यै त्वाम् भ्रूणहत्यायै चतुर्थम् प्रतिगृहाण ।
 स्त्रियाम् इति किमर्थम् ।
 आघ्नते दस्युहत्याय ।
 छन्दसि इति किमर्थम् ।
 दस्युहत्या श्वहत्या वर्तते ।
 क्यप् इति वर्तमाने पुनः क्यब्ग्रहणम् किमर्थम् ।
 क्यप् एव यथा स्यात् ।
 अन्यत् यत् प्राप्नोति तत् मा भूत् इति ।
 किम् च अन्यत् प्राप्नोति ।
 ण्यत् ।
 ओः आवश्यके ण्यतः स्तोतेः क्यप् पूर्वविप्रतिषिद्धम् इति वक्ष्यति ।
 सः पूर्वविप्रतिषेधः न पठितव्यः भवति ।
 अथ वा हनः तः चित् स्त्रियाम् छन्दसि चोदितः ।
 सः न वक्तव्यः भवति ।
 क्यब्विधौ वृञ्ग्रहणम् । क्यब्विधौ वृञ्ग्रहणम् कर्तव्यम् ।
 इह मा भूत् ।
 वार्याः ऋत्विजः इति ।
 अञ्जेः च उपसङ्ख्यानम् सञ्ज्ञायाम् ।
 सञ्ज्ञायाम् अञ्जेः च उपसङ्ख्यानम् कर्तव्यम् ।
 आज्यम् ।
 यदि क्यप् वृद्धिः न प्राप्नोति ।
 तस्मात् ण्यत् एषः ।
 यदि ण्यत् उपधालोपः न प्राप्नोति ।
 तस्मात् क्यप् एषः ।
 ननु च उक्तम् वृद्धिः न प्राप्नोति इति ।
 आङ्पूर्वस्य एषः प्रयोगः भविष्यति ।
 यदि एवम् अवग्रहः प्राप्नोति ।
 न लक्षणेन पदकाराः अनुवर्त्याः ।
 पद्कारैः नाम लक्षणम् अनुवर्त्यम् ।
 यथालक्षणम् पदम् कर्तव्यम् ।
 दीर्घोच्चारणम् किमर्थम् न इ च खनः इति एव उच्येत ।
 का रूपसिद्धिः खेयम् ।
 आद्गुणेन सिद्धम् ।
 न सिध्यति ।
 षत्वतुकोः असिद्धः एकादेशः इति एकादेशस्य असिद्धत्वात् तुक् प्रसज्येत ।
 न एतत् अस्ति ।
 पदान्तपदाद्योः एकादेशः असिद्धः ।
 न च एषः पदान्तपदाद्योः एकादेशः ।
 तस्मात् इ च खनः इति एव वक्तव्यम् ।
 असञ्ज्ञायाम् इति किमर्थम् ।
 भार्या ।
 भृञः सञ्ज्ञाप्रतिषेधे स्त्रियाम् अप्रतिषेधः अन्येन विहितत्वात् ।
 भृञः सञ्ज्ञाप्रतिषेधे स्त्रियाम् अप्रतिषेधः ।
 अनर्थकः प्रतिषेधः अप्रतिषेधः ।
 किम् कारणम् ।
 अन्येन विहितत्वात् ।
 अन्येन लक्षणेन स्त्रियाम् क्यप् विधीयते ।
 सञ्ज्ञायाम् समजनिषदनिपतमनविदषुञ्शीङ्भृञिणः इति ।
 प्रतिषेधः इदानीम् किमर्थः स्यात् ।
 प्रतिषेधः किमर्थः इति चेत् अस्त्रीसञ्ज्ञाप्रतिषेधार्थः ।
 प्रतिषेधः किमर्थः इति चेत् अस्त्रीसञ्ज्ञा अस्ति तदर्थः प्रतिषेधः स्यात् ।
 भार्याः नाम क्षत्रियाः ।
 सिद्धम् तु स्त्रियाम् सञ्ज्ञाप्रतिषेधात् ।
 सिद्धम् एतत् ।
 कथम् ।
 स्त्रियाम् सञ्ज्ञाप्रतिषेधः वक्तव्यः ।
 सञ्ज्ञायाम् समजनिषदनिपतमनविदषुञ्शीङ्भृञिणः ततः न स्त्रियाम् भृञः इति ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् भृञः सञ्ज्ञाप्रतिषेधे स्त्रियाम् अप्रतिषेधः अन्येन विहितत्वात् इति ।
 न एषः दोषः ।
 भावे इति तत्र अनुवर्तते ।
 कर्मसाधनः च अयम् ।
 अथ वा ये एते सञ्ज्ञायाम् विधीयन्ते तेषु न एवम् विज्ञायते सञ्ज्ञायाम् अभिधेयायाम् इति ।
 किम् तर्हि ।
 प्रत्ययान्तेन चेत् सञ्ज्ञा गम्यते इति ।
 अपरः आह सञ्ज्ञायाम् पुंसि दृष्टत्वात् न ते भार्या प्रसिध्यति ।
 सञ्ज्ञायाम् पुंसि दृष्टत्वात् तव भार्याशब्दः न सिध्यति ।
 स्त्रियाम् भावाधिकारः अस्ति तेन भार्या प्रसिध्यति ।
 भावे इति तत्र वर्तते ।
 कर्मसाधनः च अयम् ।
 अथ वा बहुलम् कृत्याः सञ्ज्ञायाम् इति तत् स्मृतम् ।
 अथ वा कृत्यल्युटः बहुलम् इति एवम् अत्र अपि ण्यत् भविष्यति ।
 यथा यत्यम् जन्यम् यथा भित्तिः तथा एव सा ।
 समः च बहुलम् ।
 समः च बहुलम् उपसङ्ख्यानम् कर्तव्यम् ।
 सम्भृत्याः एव सम्भाराः ।
 सम्भार्याः एव सम्भाराः ।
 सूर्यरुच्याव्यथ्याः कर्तरि ।
 सूर्य रुचि अव्यथ्य इति कर्तरि निपात्यन्ते ।
 किम् निपात्यते ।
 सूर्यः ।
 सूसर्तिभ्याम् सर्तेः उत्वम् सुवतेः वा रुडागमः । सरणात् वा सुवति वा कर्मणि इति सूर्यः ।
 रुच्य ।
 रोचते असौ रुच्यः ।
 न व्यथथे अव्यथ्यः ।
 कुप्यम् सञ्ज्ञायाम् ।
 कुप्यम् सञ्ज्ञायाम् इति वक्तव्यम् ।
 गोप्यम् अन्यत् ।
 कृष्टपच्यस्य अन्तोदात्तत्वम् च कर्मकर्तरि च ।
 कृष्टपच्यस्य अन्तोदात्तत्वम् च कर्मकर्तरि च इति वक्तव्यम् ।
 कृष्टे पच्यन्ते स्वयम् एव ।
 कृष्टपच्याः च मे अकृष्टपच्याः च मे ।
 यः हि कृष्टे पक्तव्यः क्ष्टपाक्यः स भवति ।
 प्रत्यपिभ्याम् ग्रहेः छन्दसि ।
 प्रत्यपिभ्याम् ग्रहेः छन्दसि इति वक्तव्यम् ।
 मत्तस्य न प्रतिगृह्यम् ।
 अनृतम् हि मत्तः भवति ।
 तस्मात् न अपिगृह्यम् ।
 प्रतिग्राह्यम् अपिग्राह्यम् इति एव अन्यत्र ।
 कस्य अयम् अनुबन्धः ।
 प्रधानस्य ।
 यदि प्रधानस्य अमावस्या एवम् स्वरः प्रसज्येत ।
 अमावस्या इति च इष्यते ।
 तथा अमावास्याग्रहणेन अमावस्याग्रहणम् न प्राप्नोति ।
 एवम् तर्हि निपातनस्य ।
 यदि तर्हि निपातनानि अपि एवञ्जातीयकानि भवन्ति श्रोत्रियन् छन्दः अधीते इति व्यपवर्गाभावात् ञ्निति इति आद्युदात्तत्वम् न प्राप्नोति ।
 एवम् तर्हि अमावसोः अहम् ण्यतोः निपातयामि अवृद्धिताम् ।
 तथा एकवृत्तिता तयोः स्वरः च मे प्रसिध्यति ।
 निष्टर्क्य इति किम् निपात्यते ।
 निष्टर्क्ये कृतेः आद्यन्तविपर्ययः छन्दसि कृताद्यर्थः ।
 यथा कृतेः तर्कुः कसेः सिकताः हिंसेः सिंहः ।
 अपरः आह निष्टर्क्ये व्यत्ययम् विद्यात् निसः षत्वम् निपातनात् ।
 ण्यत् आयादेशः इति एतौ उपचाय्ये निपातितौ । निष्टर्क्यम् चिन्वीत पशुकामः ।
 ण्यत् एकस्मात् चतुर्भ्यः क्यपा- चतुर्भ्यः यतः विधिः ।
 ण्यत् एकस्मात् यशब्दः च द्वौ क्यपौ ण्यद्विधिः चतुः । ण्यत् एकस्मात् ।
 निष्टर्क्यः ।
 चतुर्भ्यः क्यप् ।
 देवहूयः प्रणीयः उन्नीयः उच्छिष्यः ।
 चतुर्भ्यः च यतः विधिः ।
 मर्यः स्तर्या ध्वर्यः खन्यः ।
 ण्यत् एकस्मात् ।
 खान्यः ।
 यशब्दः च ।
 देवयज्या ।
 द्वौ क्यपौ ।
 आपृच्छ्यः प्रतिषीव्यः ।
 ण्यद्विधिः चतुः ।
 ब्रह्मवाद्यः भाव्यः स्ताव्यः उपचाय्यपृडम् ।
 उपपूर्वात् चिनोतेः आयादेशः निपात्यते ।
 न हि ण्यता एव सिध्यति ।
 हिरण्ये इति वक्तव्यम् ।
 उपचेयपृडम् एव अन्यत्र ।
 पाणौ सृजेः ण्यद्विधिः ।
 पाणौ सृजेः ण्यत् विधेयः ।
 पाणिसर्ग्या रज्जुः ।
 समवपूर्वात् च ।
 समवपूर्वात् च इति वक्तव्यम् ।
 समवसर्ग्यः ।
 लपिदमिभ्याम् च. लपिदमिभ्याम् च इति वक्तव्यम् ।
 अपलप्यम् अवदाम्यम् ।
 कथम् इदम् विज्ञायते ।
 आवश्यके उपपदे आहोस्वित् ध्योत्ये इति ।
 कः च अत्र विशेषः ।
 आवश्यके उपपदे इति चेत् द्योत्ये उपसङ्ख्यानम् ।
 आवश्यके उपपदे इति चेत् द्योत्ये उपसङ्ख्यानम् कर्तव्यम् ।
 लाव्यम् पाव्यम् ।
 अस्तु तर्हि द्योत्ये ।
 द्योत्ये इति चेत् स्वरसमासानुपपत्तिः ।
 द्योत्ये इति चेत् स्वरसमासानुपपत्तिः ।
 आवश्यलाव्यम् आवश्यपाव्यम् ।
 न एषः दोषः ।
 मयूरव्यंसकादित्वात् समासः विश्पष्टादिवत् स्वरः भविष्यति ।
 ओः आवश्यके ण्यतः स्तौतेः क्यपा- पूर्वविप्रतिषिद्धम् । ओः आवश्यके ण्यतः स्तौतेः क्यप् भवति पूर्वविप्रतिष्धेन ।
 ओः आवश्यके ण्यत् भवति इति अस्य अवकाशः ।
 अवश्यलाव्यम् अवश्यपाव्यम् ।
 क्यपः अवकाशः ।
 स्तुत्यः ।
 इह उभयम् प्राप्नोति ।
 अवश्यस्तुत्यः ।
 क्यप् भवति पूर्वविप्रतिष्धेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 उक्तम् तत्र क्यप् इति वर्तमाने पुनः क्यब्ग्रहणस्य प्रयोजनम् क्यप् एव यथा स्यात् ।
 अन्यत् यत् प्राप्नोति तत् मा भूत् इति ।
 दक्षिणाग्नौ इति वक्तव्यम् ।
 आनेयः अन्यः ।
 आनाय्यः अनित्यः इति चेत् दक्षिणाग्नौ कृतम् भवेत् ।
 एकयोनौ तु तम् विद्यात् ।
 आनेयः हि अन्यथा भवेत् ।
 पाय्यनिकाय्ययोः किम् निपात्यते ।
 पाय्यनिकाय्ययोः आदिपत्वकत्वनिपातनम् । पाय्यनिकाय्ययोः आदिपत्वम् आदिकत्वम् च निपात्यते ।
 मेयम् निचेयम् इति एव अन्यत्र ।
 कुण्डपाय्ये यद्विधिः ।
 कुण्डपाय्ये यत् विधेयः ।
 कुण्डपाय्यः क्रतुः ।
 समूह्यः इति अनर्थकम् वचनम् सामान्येन कृतत्वात् ।
 समूह्यः इति वचनम् अनर्थकम् ।
 किम् कारणम् ।
 सामान्येन कृतत्वात् ।
 सामान्येन एव ण्यत् भविष्यति ऋहलोः ण्यत् इति ।
 वह्यर्थम् तर्हि निपातनम् कर्तव्यम् ।
 वहेः ण्यत् यथा स्यात् ।
 वह्यर्थम् इति चेत् ऊहेः तदर्थत्वात् सिद्धम् ।
 ऊहिः अपि वह्यर्थे वर्तते ।
 कथम् पुनः अन्यः नाम अन्यस्य अर्थे वर्तते ।
 कथम् ऊहिः वह्यर्थे वर्तते ।
 बह्वर्थाः अपि धातवः भवन्ति इति ।
 अस्ति पुनः क्व चित् अन्यत्र अपि ऊहिः वह्यर्थे वर्तते ।
 अस्ति इति आह ।
 ऊहिविग्रहात् च ब्राह्मणे सिद्धम् । ऊहिविग्रहात् च ब्राह्मणे सिद्धम् एतत् ।
 समूह्यम् चिन्वीत पशुकामः ।
 पशवः वै पुरीषम् ।
 पशून् एव अस्मै तत् समूहति ।
 अग्निचित्या भावे अन्तोदात्तः ।
 अग्निचित्या इति भावे अन्तोदात्तः ।
 अग्निचयनम् एव अग्निचित्या ।
 किमर्थः चकारः ।
 स्वरार्थः ।
 चितः अन्तः उदात्तः भवति इति अन्तोदात्तत्वम् यथा स्यात् ।
 न एतत् अस्ति प्रयोजनम् ।
 एकाच् अयम् ।
 तत्र न अर्थः स्वरार्थेन चकारेण अनुबन्धेन ।
 प्रत्ययस्वरेण एव सिद्धम् ।
 विशेषणार्थः तर्हि ।
 क्व विशेषणार्थेन अर्थः अप्तृन्तृच् इति ।
 तृ इति उच्यमाने मातरौ मातरः पितरौ पितरः अत्र अपि प्रसज्येत ।
 स्वसृनप्तृग्रहणम् नियमाऋथम् भविष्यति ।
 एतयोः एव योनिसम्बन्धयोः न अन्येषाम् योनिसम्बन्धानाम् इति ।
 सामान्यग्रहणाविघातार्थः तर्हि ।
 क्व सामान्यग्रहणाविघातार्थेन अर्थः ।
 अत्र एव ।
 यत् एतत् तृन्तृचोः ग्रहणम् एतत् तृ इति वक्ष्यामि ।
 यदि तृ इचि उच्यते मातरौ मातरः पितरौ पितरः अत्र अपि प्रसज्येत ।
 स्वसृनप्तृग्रहणम् नियमाऋथम् भविष्यति एतयोः एव योनिसम्बन्धयोः न अन्येषाम् योनिसम्बन्धानाम् इति ।
 ण्वुलि सकर्मकग्रहणम् ।
 ण्वुलि सकर्मकग्रहणम् कर्तव्यम् ।
 इह मा भूत् ।
 आसिता शयिता इति ।
 न वा धातुमात्रात् दर्शनात् ण्वुलः । न वा वक्तव्यम् ।
 किम् कारणम् ।
 धातुमात्रात् ण्वुल् दृश्यते ।
 इमे अस्य आसकाः इमे ।
 अस्य शायकाः ।
 उत्थिताः आसका वैश्रवणस्य इति ।
 तृजादिषु वर्तमानकालोपादानम् अध्यायकवेदाध्यायकार्थम् ।
 तृजादिषु वर्तमानकालोपादानम् कर्तव्यम् ।
 किम् कारणम् ।
 अध्यायकवेदाध्यायकार्थम् ।
 अध्यायकः वेदाध्यायः ।
 अधीतवति अध्येष्यमाणे वा मा भूत् ।
 न वा कालमात्रे दर्शनात् अन्येषाम् ।
 न वा वक्तव्यम् ।
 किम् कारणम् ।
 कालमात्रे दर्शनात् अन्येषाम् ।
 कालमात्रे हि अन्ये प्रत्ययाः दृश्यन्ते ।
 चर्चापारः शमनीपारः ।
 अच् अपि सर्वधातुभ्यः ।
 अच् अपि सर्वधातुभ्यः वक्तव्यः ।
 इह अपि यथा स्यात् ।
 भवः शर्वः ।
 न तर्हि इदानीम् इदम् पचाद्यनुक्रमणम् कर्तव्यम् ।
 कर्तव्यम् च ।
 किम् प्रयोजनम् ।
 पचाद्यनुक्रमणम् अनुबन्धासञ्जार्थम् अपवादबाधनार्थम् च ।
 अनुबन्धासञ्जनार्थम् तावत् ।
 नदट् नदी चोरट् चोरी ।
 अपवादबाधनार्थम् ।
 जारभरा श्वपचा इति ।
 इगुपधेभ्यः उपसर्गे कविधिः मेषाद्यर्थः ।इगुपधेभ्यः उपसर्गे कः विधेयः ।
 किम् प्रयोजनम् ।
 मेषाद्यर्थः ।
 मेषः देवः सेवः ।
 न वा बुधादीनाम् दर्शनात् अनुपसर्गे अपि ।
 न वा वक्तव्यः ।
 किम् कारणम् ।
 बुधादीनाम् अनुपसर्गे अपि कः दृश्यते ।
 बुधः भिदः युधः सिवः इति ।
 कथम् मेषः देवः सेवः इति ।
 पचाचिषु पाठः करिष्यते ।
 जिघ्रः सञ्ज्ञायाम् प्रतिषेधः ।
 जिघ्रः सञ्ज्ञायाम् प्रतिषेधः वक्तव्यः ।
 व्याजिघ्रति इति व्याघ्रः ।
 इह के चित् शस्य एव प्रतिषेधम् आहुः के चित् जिघ्रभावस्य ।
 किम् पुनः अत्र न्याय्यम् ।
 शस्य एव प्रतिषेधः न्याय्यः ।
 जिघ्रभावे हि प्रतिषिद्धे केन शे आकारलोपः स्यात् ।
 अनुपसर्गात् नौ लिम्पेः ।
 अनुपसर्गात् नौ लिम्पेः इति वक्तव्यम् ।
 निलिम्पाः नाम देवाः ।
 गवि च विन्देः सञ्ज्ञायाम् ।
 गवि च उपपदे विन्देः सञ्ज्ञायाम् उपसङ्ख्यानम् कर्तव्यम् ।
 गोविन्दः इति ।
 अत्यल्पम् इदम् उच्यते गवि इति ।
 गवादिषु इति वक्तव्यम् ।
 गोविन्दः अरविन्दः ।
 तनोतेः णः उपसङ्ख्यानम् । तनोतेः णः उपसङ्ख्यानम् कर्तव्यम् ।
 अवतनोति इति अवतानः ।
 नृतिखनिरञ्जिभ्यः इति वक्तव्यम् ।
 इह मा भूत् ।
 ह्वायकः इति ।
 प्रुसृल्वः साधुकारिणि वुन्विधानम् ।
 प्रुसृल्वः साधुकारिणि वुन् विधेयः ।
 सकृत् अपि यः सुष्ठु करोति तत्र यथा स्यात् ।
 बहुशः यः दुष्ठु करोति तत्र मा भूत् ।
