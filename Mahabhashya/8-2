 या इयम् सपादसप्ताध्यायी अनुक्रान्ता एतस्याम् अयम् पादोनः अध्यायः असिद्धः वेदितव्यः ।
 यदि सपादायाम् सप्ताध्याय्याम् अयम् पादोनः अध्यायः असिद्धः इति उच्यते यः इह सप्तमीनिर्देशाः पञ्चमीनिर्देशाः च उच्यन्ते षष्ठीनिर्देशाः च उच्यन्ते ते अपि असिद्धाः स्यूः ।
 तत्र कः दोषः ।
 झलोझलि ह्रस्वादङ्गात् संयोगान्तस्यलोपः इति एतेषाम् निर्देशानाम् असिद्धत्वात् तस्मिन्नितिनिर्देष्टेपूर्वस्य तस्मादित्युत्तरस्य षष्ठीस्थानेयोगा इति एताः परिभाषाः न प्रकल्पेरन् ।
 न एषः दोषः ।
 यदि अपि इदम् तत्र असिद्धम् तत् तु इह सिद्धम् ।
 कथम् ।
 कार्यकालम् सञ्ज्ञापरिभाषम् यत्र कार्यम् तत्र द्रष्टव्यम् ।
 झलोझलि ।
 ह्रस्वादङ्गात् ।
 संयोगान्तस्यलोपः ।
 उपस्थितम् इदम् भवति तस्मिन्नितिनिर्दिष्टेपूर्वस्य तस्मादित्युत्तरस्य षष्ठीस्थानेयोगा इति ।
 यदि कार्यकालम् सञ्ज्ञापरिभाषम् इति उच्यते इयम् अपि परिभाषा अस्ति विप्रतिषेधे परम् इति सा अपि इह उपतिष्ठेत ।
 तत्र कः दोषः ।
 विस्फोर्यम् अवगोर्यम् इति गुणात् दीर्घत्वम् स्यात् विप्रतिषेधेन ।
 अतः उत्तरम् पठति ।
 पूर्वत्रासिद्धे न अस्ति विप्रतिषेधः अभावात् उत्तरस्य ।
 पूर्वत्रासिद्धे न अस्ति विप्रतिषेधः ।
 किम् कारणम् ।
 अभावात् उत्तरस्य ।
 द्वयोः हि सावकाशयोः समवस्थितयोः विप्रतिषेधः भवति न च पूर्वत्रासिद्धे परम् पूर्वम् प्रति भवति ।
 यदि एवम् दोग्धा दोग्धुम् घत्वस्य असिद्धत्वात् ढत्वम् प्राप्नोति काष्ठतट् कूटतट् संयोगादिलोप्स्य असिद्धत्वात् संयोगान्तलोपः प्राप्नोति ।
 अपवादः वचनप्रामाण्यात् । अनवकाशौ एतौ वचनप्रामाण्यात् भविष्यतः ।
 तस्मात् कार्यकालम् सञ्ज्ञापरिभाषम् इति न दोषः
 पूर्वत्रासिद्धम् अधिकारः ।
 पूर्वत्रासिद्धम् इति अधिकारः अयम् द्रष्टव्यः ।
 किम् प्रयोजनम् ।
 परस्य परस्य पूर्वत्र पूर्वत्र असिद्धविज्ञानार्थम् । परः परः योगः पूर्वम् पूर्वम् योगम् प्रति असिद्धः यथा स्यात् ।
 अनधिकारे हि समुदाये असिद्धविज्ञानम् । अनधिकारे हि सति समुदायस्य समुदाये असिद्धत्वम् विज्ञायेत ।
 तत्र कः दोषः ।
 तत्र अयथेष्टप्रसङ्गः । तत्र अयथेष्टम् प्रसज्येत ।
 योधुङ्मान् गुडलिण्मान् इति ।
 घत्वढत्वयोः कृतयोः झयः इति वत्वम् प्रसज्येत ।
 तस्मात् अधिकारः । तस्मात् अधिकारः अयम् द्रष्टव्यः
 असिद्धवचनम् किमर्थम् ।
 असिद्धवचने उक्तम् ।
 किम् उक्तम् ।
 तत्र तावत् उक्तम् षत्वतुकोः असिद्धवचनम् आदेशलक्षणप्रतिषेधार्थम् उत्सर्गलक्षणभावार्थम् च इति ।
 एवम् इह अपि पूर्वत्रासिद्धवचनम् आदेशलक्षणप्रतिषेधार्थम् उत्सर्गलक्षणभावार्थम् च ।
 आदेशलक्षणप्रतिषेधार्थम् तावत् ।
 राजभिः तक्षभिः राजभ्याम् तक्षभ्याम् राजसु तक्षसु इति नलोपे कृते अतः इति ऐस्भावादयः प्राप्नुवन्ति ।
 असिद्धत्वात् न भवन्ति ।
 उत्सर्गलक्षणभावार्थम् च ।
 अमुष्मै अमुष्मात् अमुष्य अमुष्मिन् इति अत्र मुभावे कृते अतः इति स्मायादयः न प्राप्नुवन्ति ।
 असिद्धत्वात् भवन्ति ।
 सुपर्वाणौ सुपर्वाणः ।
 णत्वे कृते नोपधायाः इति दीर्घत्वम् न प्रप्नोति ।
 असिद्धत्वात् भवति
 सुब्विधिम् प्रति नलोपः असिद्धः भवति इति उच्यते ।
 भवेत् इह राजभिः तक्षभिः इति नलोपे कृते अतः इति ऐस्भावः न स्यात् ।
 इह तु खलु राजभ्याम् तक्षभ्याम् राजसु तक्षसु इति नलोपे कृते दीर्घत्वैत्त्वे प्राप्नुतः. न एषः दोषः ।
 सुब्विधिः इति सर्वविभक्त्यन्तः समासः 
 सुपः विधिः सुब्विधिः , सुपि विधिः सुब्विधिः इति
 अथ सञ्ज्ञाविधौ किम् उदाहरणम् ।
 पञ्च सप्त ।
 पञ्च सप्त इति अत्र नलोपे कृते ष्णान्ताषट् इति षट्सञ्ज्ञा न प्राप्नोति ।
 असिद्धत्वात् भवति ।
 सञ्ज्ञाग्रहणानर्थक्यम् च तन्निमित्तत्वात् लोपस्य ।
 सञ्ज्ञाग्रहणम् च अनर्थकम् ।
 किम् कारणम् ।
 तन्निमित्तत्वात् लोपस्य ।
 न अकृतायाम् षट्सञ्ज्ञायाम् जश्शसोः लुक् न च अकृते लुकि पदसञ्ज्ञा न च अकृतायाम् पदसञ्ज्ञायाम् नलोपः प्राप्नोति ।
 तत् एतत् आनुपूर्व्या सिद्धम् भवति ।
 इदम् तर्हि प्रयोजनम् पञ्चभिः सप्तभिः इति षट्त्रिचतुर्भ्योहलादिः झल्युपोत्तमम् इति एषः स्वरः यथा स्यात् ।
 स्वरे अवधारणात् च । स्वरे अवधारणात् च सञ्ज्ञाग्रहणम् अनर्थकम् ।
 स्वरे अवधारणम् क्रियते स्वरविधिम् प्रति इति ।
 तुग्विधौ किम् उदाहरणम् ।
 वृत्रहभ्याम् वृत्रहभिः ।
 नलोपे कृते ह्रस्वस्यपितिकृतितुक् इति तुक् प्राप्नोति ।
 असिद्धत्वात् न भवति ।
 तुग्विधौ च उक्तम् । किम् उक्तम् ।
 सन्निपातलक्षणः विधिः अनिमित्तम् तद्विघातस्य इति ।
 इदम् तर्हि प्रयोजनम् ।
 कृति इति वक्ष्यामि ।
 इह मा भूत् ।
 ब्रह्महच्छत्रम् भ्रूणहच्छाया ।
 न एषः सन्निपातलक्षणः
 इह ने यत् कार्यम् प्राप्नोति तत् प्रति मुभावः न असिद्धः इति उच्यते नाभावः च एव तावत् न प्राप्नोति ।
 एवम् तर्हि न मु टादेशे ।
 न मु टादेशे इति वक्तव्यम् ।
 किम् इदम् टादेशः इति ।
 टायाः आदेशः टादेशः इति ।
 यदि तर्हि टायाः आदेशे इति उच्यते टायाम् आदेशे अप्रसिद्धिः ।
 तत्र कः दोषः ।
 अमुना इति अत्र मुभावस्य असिद्धत्वात् अतोदीर्घोयञि सुपिच इति दीर्घत्वम् प्रसज्येत ।
 न एषः दोषः ।
 सर्वविभक्त्यन्तः समासः 
 टायाः आदेशः टादेशः , टायाम् आदेशः टादेशः इति ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् ने यत् कार्यम् प्राप्नोति तस्मिन् मुभावः न असिद्धः इति उच्यते नाभावः च एव तावत् न प्राप्नोति इति ।
 न एषः दोषः ।
 इह इङ्गितेन चेष्टितेन निमिषितेन महता वा सूत्रनिबन्धेन आचार्याणाम् अभिप्रायः लक्ष्यते ।
 एतत् एव ज्ञापयति भवति अत्र नाभावः इति यत् अयम् ने परतः असिद्धत्वप्रतिषेधम् शास्ति ।
 अथ वा द्विगताः अपि हेतवः भवन्ति ।
 तत् यथा ।
 आम्राः च सिक्ताः पितरः च प्रीणिताः भवन्ति ।
 तथा वाक्यानि अपि द्विगतानि दृश्यन्ते ।
 श्वेतः धावति ।
 अलम्बुसानाम् याता इति ।
 अथ वा वृद्धकुमारीवाक्यवत् इदम् द्रष्टव्यम् ।
 तत् यथा ।
 वृद्धकुमारी इन्द्रेण उक्ता वरम् वृणीष्व इति सा वरम् अवृणीत पुत्राः मे बहुक्षीरघृतम् ओदनम् कांस्यपात्र्याम् भुञ्जीरन् इति ।
 न च तावत् अस्याः पतिः भवति कुतः पुत्राः कुतः गावः कुतः धान्यम् ।
 तत्र्स् अनया एकेन वाक्येन पतिः पुत्राः गावः धान्यम् इति सर्वम् सङ्गृहीतम् भवति ।
 एवम् इह अपि ने असिद्धत्वप्रतिषेधम् ब्रुवता नाभावः अपि सङ्गृहीतः भवति
 यण्स्वरः यणादेशे स्वरितयणः स्वरितार्थम् ।
 यण्स्वरः यणादेशे सिद्धः वक्तव्यः ।
 किम् प्रयोजनम् ।
 स्वरितयणः स्वरितार्थम् ।
 स्वरितयणः स्वरितत्वम् यथा स्यात् ।
 खलप्वि अटति ।
 खल्प्वि अश्नाति ।
 तत् तर्हि वक्तव्यम् ।
 न वक्तव्यम् ।
 आह अयम् स्वरितयणः इति न च अस्ति सिद्धः स्वरितः तत्र आश्रयात् सिद्धत्वम् भविष्यति ।
 आश्रयात् सिद्धत्वम् इति चेत् उदात्तात् स्वरिते दोषः । आश्रयात् सिद्धत्वम् इति चेत् उदात्तात् स्वरिते दोषः भवति ।
 दध्याश ।
 मध्वाश ।
 एवम् तर्हि योगविभागः करिष्यते ।
 उदात्तयणः परस्य अनुदात्तस्य स्वरितः भवति ।
 ततः स्वरितयणः ।
 स्वरितयणः च परस्य अनुदात्तस्य स्वरितः भवति ।
 उदात्तयणः इति एव ।
 अथ वा स्वरितग्रहणम् न करिष्यते ।
 केन इदानीम् स्वरितयणः परस्य अनुदात्तस्य स्वरितः भविष्यति ।
 उदात्तयणः इति एव ।
 ननु च स्वरितयणा व्यवहितत्वात् न प्राप्नोति ।
 स्वरविधौ व्यञ्जनम् अविद्यमानवत् इति न अस्ति व्यवधानम् ।
 अथ वा न एवम् विज्ञायते स्वरितस्य यण् स्वरितयण् स्वरितयणः इति ।
 कथम् तर्हि ।
 स्वरिते यण् स्वरितयण् स्वरितयणः इति
 स्वरितग्रहणम् शक्यम् अकर्तुम् ।
 कथम् ।
 अनुदात्ते परतः पदादौ वा उदात्तः इति एव सिद्धम् ।
 केन इदानीम् स्वरितः भविष्यति ।
 गाङ्गे अनूपे इति ।
 आन्तर्यतः उदात्तानुदात्तयोः एकादेशः स्वरितः भविष्यति ।
 इदम् तर्हि प्रयोजनम् तेन वर्ज्यमानता मा भूत् ।
 अथ क्रियमाणे अपि स्वरितग्रहणे यः सिद्धः स्वरितः तेन वर्ज्यमानता कस्मात् न भवति ।
 कन्या अनूपे इति ।
 बहिरङ्गलक्षणत्वात् ।
 असिद्धम् बहिरङ्गम् अन्तरङ्गे इति एवम् न भविष्यति ।
 यथा एव तर्हि क्रियमाणे स्वरितग्रहणे यः सिद्धः स्वरितः तेन वर्ज्यमानता न भवति एवम् अक्रियमाणे अपि न भविष्यति ।
 तस्मात् न अर्थः स्वरितग्रहणेन ।
 बहिरङ्गलक्षणत्वात् सिद्धम्
 एकादेशस्वरः अन्तरङ्गः ।
 एकादेशस्वरः अन्तरङ्गः सिद्धः वक्तव्यः ।
 किम् प्रयोजनम् ।
 अयवायावेकादेशशतृस्वरैकाननुदात्तसर्वानुदात्तार्थम् । अय् ।
 वृक्षे इदम् प्लक्षे इदम् ।
 उदात्तानुदात्तयोः एकादेशः ।
 तस्य एकादेशे उदात्तेनोदात्तः इति एतत् भवति ।
 तस्य सिद्धत्वम् वक्तव्यम् आन्तर्यतः उदात्तस्य उदात्तः अयादेशः यथा स्यात् ।
 अवादेशः न अस्ति ।
 आय् ।
 कुमार्यै इदम् ।
 उदात्तानुदात्तयोः एकादेशः ।
 तस्य एकादेशे उदात्तेनोदात्तः इति एतत् भवति ।
 तस्य सिद्धत्वम् वक्तव्यम् आन्तर्यतः उदात्तस्य उदात्तः आयादेशः यथा स्यात् ।
 न एतत् अस्ति प्रयोजनम् ।
 एकादेशे कृते उदात्तयणोहल्पूर्वात् इति उदात्तत्वम् भविष्यति ।
 इदम् इह सम्प्रधार्यम् ।
 उदात्तत्वम् क्रियताम् एकादेशः इति किम् अत्र कर्तव्यम् ।
 परत्वात् उदात्तत्वम् ।
 नित्यः एकादेशः ।
 कृते अपि उदात्तत्वे प्राप्नोति अकृते अपि प्राप्नोति ।
 एकादेशः अपि अनित्यः ।
 अन्यथास्वरस्य कृते उदात्तत्वे प्राप्नोति अन्यथास्वरस्य अकृते स्वरभिन्नस्य च प्राप्नुवन् विधिः अनित्यः भवति ।
 अन्तरङ्गः तर्हि एकादेशः ।
 का अन्तरङ्गता ।
 वर्णौ आश्रित्य एकादेशः पदस्य उदात्तत्वम् ।
 एवम् तर्हि इदम् इह सम्प्रधार्यम् ।
 आट् क्रियताम् उदात्तत्वम् इति किम् अत्र कर्तव्यम् ।
 परत्वात् आडागमः ।
 नित्यम् उदात्तत्वम् ।
 कृते अपि आटि प्राप्नोति अकृते अपि प्राप्नोति ।
 आट् अपि नित्यः ।
 कृते अपि उदात्तत्वे प्राप्नोति अकृते अपि प्राप्नोति ।
 अनित्यः आट् ।
 अन्यथास्वरस्य कृते उदात्तत्वे प्राप्नोति अन्यथास्वरस्य अकृते स्वरभिन्नस्य च प्राप्नुवन् विधिः अनित्यः भवति ।
 उदात्तत्वम् अपि अनित्यम् ।
 अन्यस्य कृते आटि प्राप्नोति अन्यस्य अकृते प्राप्नोति शब्दान्तरस्य च प्राप्नुवन् विधिः अनित्यः भवति ।
 उभयोः अनित्ययोः परत्वात् आडागमः आटि कृते अन्तरङ्गः एकादेशः ।
 आव् ।
 वृक्षविदम् ।
 उदात्तानुदात्तयोः एकादेशः ।
 तस्य एकादेशे उदात्तेन उदात्तः इति एतत् भवति ।
 तस्य सिद्धत्वम् वक्तव्यम् आन्तर्यतः उदात्तस्य उदात्तः आवादेशः यथा स्यात् ।
 एकादेशस्वर ।
 गाङ्गे अनूपे इति ।
 उदात्तानुदात्तयोः एकादेशः ।
 तस्य एकादेशे उदात्तेन उदात्तः इति एतत् भवति ।
 तस्य सिद्धत्वम् वक्तव्यम् स्वरितोवानुदात्तेपदादौ इति एतत् यथा स्यात् ।
 शतृस्वर ।
 तुदति नुदति ।
 उदात्तानुदात्तयोः एकादेशः ।
 तस्य एकादेशे उदात्तेन उदात्तः इति एतत् भवति ।
 तस्य सिद्धत्वम् वक्तव्यम् शतुः अनुमः नद्यजादिः अन्तोदात्तात् इति एषः स्वरः यथा स्यात् ।
 न एतत् अस्ति प्रयोजनम् ।
 आचार्यप्रवृत्तिः ज्ञापयति सिद्धः एकादेशस्वरः शतृस्वरः इति यत् अयम् अनुमः इति प्रतिषेधम् शास्ति ।
 कथम् कृत्वा ज्ञापकम् ।
 न हि अन्तरेण उदात्तानुदात्तोः एकादेशम् शत्रन्तम् सनुम्कम् अन्तोदात्तम् अस्ति ।
 ननु च इदम् अस्ति यन्ती वन्ती ।
 एतत् अपि निघाते कृते न अन्तरेण उदात्तानुदात्तयोः एकादेशम् शत्रन्तम् सनुम्कम् अन्तोदात्तम् अस्ति ।
 इदम् इह सम्प्रधार्यम् ।
 निघातः क्रियताम् एकादेशः इति किम् अत्र कर्तव्यम् ।
 परत्वात् निघातः ।
 नित्यः एकादेशः ।
 कृते अपि निघाते प्राप्नोति अकृते अपि प्राप्नोति ।
 एकादेशः अपि अनित्यः ।
 अन्यथास्वरस्य कृते निघाते प्राप्नोति अन्यथास्वरस्य अकृते निघाते स्वरभिन्नस्य च प्राप्नुवन् विधिः अनित्यः भवति ।
 अन्तरङ्गः तर्हि एकादेशः ।
 का अन्तरङ्गता ।
 वर्णौ आश्रित्य एकादेशः पदस्य निघातः ।
 निघातः अपि अन्तरङ्गः ।
 कथम् ।
 उक्तम् एतत् पदग्रहणम् परिमाणार्थम् इति ।
 उभयोः अन्तरङ्गयोः परत्वात् निघातः निघाते कृते एतत् अपि न अन्तरेण उदात्तानुदात्तयोः एकादेशम् अन्तोदात्तम् भवति ।
 शतृस्वर ।
 एकानुदात्त ।
 तुदन्ति लिखन्ति. उदात्तानुदात्तयोः एकादेशः ।
 तस्य एकादेशे उदात्तेन उदात्तः इति एतत् भवति ।
 तस्य सिद्धत्वम् वक्तव्यम् तेन वर्ज्यमानता यथा स्यात् ।
 सर्वानुदात्त ।
 ब्राह्मणाः तुदन्ति ।
 ब्राह्मणाः लिखन्ति ।
 उदात्तानुदात्तयोः एकादेशः ।
 तस्य एकादेशे उदात्तेनोदात्तः इति एतत् भवति ।
 तस्य सिद्धत्वम् वक्तव्यम् ।
 किम् प्रयोजनम् ।
 तिङतिङः इति निघातः यथा स्यात् ।
 किम् उच्यते अन्तरङ्गः इति ।
 यः हि बहिरङ्गः असिद्धः एव असौ भवति ।
 प्रपचतिति ।
 सोमसुत् पचतिति ।
 तत् तर्हि वक्तव्यम् ।
 न वक्तव्यम् ।
 सर्वत्र एव नुम्प्रतिषेधः ज्ञापकः सिद्धः एकादेशस्वरः अन्तरङ्गः इति ।
 संयोगान्तलोपः रोः उत्त्वे हरिवः मेदिनम् त्वा । संयोगान्तलोपः रोः उत्त्वे सिद्धः वक्तव्यः ।
 किम् प्रयोजनम् ।
 हरिवः मेदिनम् त्वा ।
 संयोगान्तलोपस्य असिद्धत्वात् हशि इति उत्त्वम् न प्राप्नोति ।
 प्लुतिः च । प्लुतिः च उत्त्वे सिद्धा वक्तव्या ।
 सुस्रोत३ अत्र नु असि इति अत्र प्लुतेः असिद्धत्वात् अतः अति इति उत्त्वम् प्राप्नोति ।
 अप्लुतात् अप्लुते इति एतत् न वक्तव्यम् भवति ।
 न एतत् अस्ति प्रयोजनम् ।
 क्रियते न्यासे एव ।
 सिज्लोपः एकादेशे । सिज्लोपः एकादेशे सिद्धः वक्तव्यः ।
 अलावीत् अपावीत् ।
 सिज्लोपस्य असिद्धत्वात् सवर्णदीर्घत्वम् न प्राप्नोति ।
 यदि पुनः इडादेः सिचः लोपः उच्येत ।
 न एवम् शक्यम् ।
 इह हि मा हि लावित् मा हि पावित् यदि अत्र इट् न स्यात् अनुदात्तस्य ईटः श्रवणम् प्रसज्येत ।
 इटि पुनः सति उक्तम् एतत् अर्थवत् तु चित्करणसामर्थ्यात् हि इटः उदात्तत्वम् इति तत्र एकादेशे उदात्तेनोदात्तः इति उदात्तत्वम् सिद्धम् भवति ।
 संयोगादिलोपः संयोगान्तलोपे । संयोगादिलोपः संयोगान्तस्य लोपे सिद्धः वक्तव्यः ।
 काष्ठतट् कूटतट् ।
 संयोगादिलोपस्य असिद्धत्वात् संयोगान्तलोपः प्राप्नोति ।
 न एषः दोषः ।
 उकम् एतत् अपवादः वचनप्रामाण्यात् इति ।
 निष्ठादेशः षत्वस्वरप्रत्ययेड्विधिषु । निष्ठादेशः षत्वस्वरप्रत्ययेड्विधिषु सिद्धः वक्तव्यः ।
 वृक्णः वृक्णवान् ।
 निष्ठादेशस्य असिद्धत्वात् झलि इति षत्वम् प्राप्नोति ।
 स्वर ।
 क्षिवः ।
 निष्ठादेशस्य असिद्धत्वात् निष्ठाचद्व्यजनात् इति एषः स्वरः न प्राप्नोति ।
 प्रत्यय ।
 क्षीवेण तरति क्षीविकः ।
 निष्ठादेशस्य असिद्धत्वात् द्व्यचः ठन् इति ठन् न प्राप्नोति ।
 इड्विधि ।
 निष्ठादेशस्य असिद्धत्वात् वलादिलक्षणः इट् प्राप्नोति ।
 ननु च यः प्रत्ययविधौ सिद्धः सिद्धः असौ इड्विधौ ।
 इदम् तर्हि प्रयोजनम् ।
 ओलस्जी लग्नः ।
 निष्ठादेशः सिद्धः वक्तव्यः नेड्वशिकृति इति इट्प्रतिषेधः यथा स्यात् ।
 ईदित्करणम् न कर्तव्यम् भवति ।
 एतत् अपि न अस्ति प्रयोजनम् ।
 क्रियते एतत् न्यासे एव ।
 वस्वादिषु दत्वम् सौ दीर्घत्वे । वस्वादिषु दत्वम् सौ दीर्घत्वे सिद्धम् वक्तव्यम् ।
 उखास्रत् ।
 पर्णध्वत् ।
 दत्वस्य असिद्धत्वात् अत्वसन्तस्य इति दीर्घत्वम् प्राप्नोति ।
 अधातोः इति न वक्तव्यम् भवति ।
 न एतत् अस्ति प्रयोजनम् ।
 क्रियते न्यासे एव ।
 अदसः ईत्त्वोत्वे स्वरे बहिष्पदलक्षणे । अदसः ईत्त्वोत्वे स्वरे बहिष्पदलक्षणे सिद्धे वक्तव्ये ।
 अमी अत्र ।
 अमी आसते ।
 अमू अत्र ।
 अमू आसाते ।
 ईत्त्वोत्वयोः असिद्धत्वात् एचः इति अयावेकादेशाः प्राप्नुवन्ति ।
 किम् उच्यते बहिष्पदलक्षणे इति ।
 यः हि अन्यः असिद्धः एव असौ भवति ।
 अमुया अमुयोः इति ।
 प्रगृह्यसञ्ज्ञायाम् च । प्रगृह्यसञ्ज्ञायाम् च सिद्धे वक्तव्ये ।
 अमी अत्र ।
 अमी आसते ।
 अमू अत्र ।
 अमू आसाते ।
 ईत्त्वोत्वयोः असिद्धत्वात् अदसोमात् इति प्रगृह्यसञ्ज्ञा न प्राप्नोति ।
 किम् अर्थम् इदम् उभयम् उच्यते न प्रगृह्यसञ्ज्ञायाम् इति एव स्वरे अपि बहिष्पदलक्षणे चोदितम् स्यात् ।
 पुरस्तात् इदम् आचार्येण दृष्टम् स्वरे बहिष्पदलक्षणे इति तत् पठितम् ।
 ततः उत्तरकालम् इदम् दृष्टम् प्रगृह्यसञ्ज्ञायाम् च इति तद् अपि पठितम् ।
 न च इदानीम् आचार्याः सूत्राणि कृत्वा निवर्तयन्ति ।
 प्लुतिः तुग्विधौ छे । प्लुतिः तुग्विधौ छे सिद्धा वकव्या ।
 अग्न३इ च्छत्त्रम् ।
 पट३उ च्छत्त्रम् ।
 प्लुतेः असिद्धत्वात् छेच इति तुक् न प्राप्नोति ।
 किम् उच्यते छे इति ।
 यः हि अन्यः असिद्धः एव असौ भवति ।
 अग्निचि३त् सोमसु३त् ।श्चुत्वम् धुट्त्वे । श्चुत्वम् धुट्त्वे सिद्धम् वक्तव्यम् ।
 अट् श्च्योतति ।
 पट् स्च्योतति ।
 श्चुत्वस्य असिद्धत्वात् डःसिधुट् इति धुट् प्रसज्येत ।
 अभ्यासजश्त्वचर्त्वम् एत्त्वतुकोः । अभ्यासजश्त्वचर्त्वम् एत्त्वतुकोः सिद्धम् वक्तव्यम् ।
 बभणतुः बभणुः ।
 अभ्यासादेशस्य असिद्धत्वात् एत्त्वम् प्राप्नोति ।
 उचिच्छिषति ।
 अभ्यासादेशस्य असिद्धत्वात् छेच इति तुक् प्राप्नोति ।
 द्विर्वचने परसवर्णत्वम् । द्विर्वचने परसवर्णत्वम् सिद्धम् वक्तव्यम् ।
 सय्म्̐यन्ता सव्म्̐वत्सरः तल्म्̐ लोकम् यल्म्̐ लोकम् इति परसवर्णस्य असिद्धत्वात् यरः इति द्विर्वचनम् न प्राप्नोति ।
 पदाधिकारः चेत् लत्वघत्वनत्वरुत्वषत्वणत्वानुनासिकछत्वानि । पदाधिकारः चेत् लत्वघत्वनत्वरुत्वषत्वणत्वानुनासिकछत्वानि सिद्धानि वक्तव्यानि ।
 लत्व गरः गरः ।
 गलः गलः ।
 लत्व. घत्व ।
 द्रोग्धा द्रोग्धा ।
 द्रोढा द्रोढा ।
 घत्व ।
 नत्व. नुन्नः नुन्नः ।
 नुत्तः नुत्तः ।
 नत्व ।
 रुत्व ।
 अभिनः अभिनः ।
 अभिनत् अभिनत् ।
 रुत्व षत्व ।
 मातुःष्वसा मातुःष्वसा ।
 मातुःस्वसा मातुःस्वसा पितुःष्वसा पितुःष्वसा ।
 पितुःस्वसा पितुःस्वसा ।
 षत्व ।
 णत्व ।
 माषवापाणि माषवापाणि ।
 माषवापानि माषवापानि ।
 णत्व ।
 अनुनासिक ।
 नाङ्नयनम् नाङ्नयनम् ।
 वाग्नयनम् वाग्नयनम् ।
 अनुनासिक ।
 छत्व ।
 वाक्छयनम् वाक्छयनम् ।
 वाक्शयनम् वाक्शयनम् ।
 उभयथा च अयम् दोषः यदि अपि स्थाने द्विर्वचनम् अथ अपि द्विःप्रयोगः ।
 कथम् ।
 यदि तावत् स्थाने द्विर्वचनम् सम्प्रमुग्धत्वात् प्रकृतिप्रत्ययस्य लत्वाद्यभावः ।
 अथ द्विःप्रयोगः असिद्धत्वात् लत्वादीनि निवर्तेरन्
 अन्तग्रहणम् किमर्थम् ।
 नलोपे अन्तग्रहणम् पदाधिकारस्य विशेषणत्वात् ।
 नलोपे अन्तग्रहणम् क्रियते ।
 किम् कारणम् ।
 पदाधिकारस्य विशेषणत्वात् ।
 पदाधिकारः विशेषणम् ।
 कथम् ।
 पदस्य इति न एषा स्थानषष्ठी ।
 का तर्हि ।
 विशेषणषष्ठी
 अह्नः नलोपप्रतिषेधः ।
 अह्नः नलोपप्रतिषेधः वक्तव्यः ।
 अहोभ्याम् अहोभिः इति ।
 सः तर्हि प्रतिषेधः वक्तव्यः ।
 न वक्तव्यः ।
 रुः अत्र बाधकः भविष्यति ।
 असिद्धः रुः तस्य असिद्धत्वात् नलोपः प्राप्नोति ।
 अनवकाशः रुः नलोपम् बाधिष्यते ।
 सावकाशः रुः ।
 कः अवकाशः ।
 अनन्त्यः अकारः ।
 आचार्यप्रवृत्तिः ज्ञापयति न अनन्त्यस्य रुः भवति इति यत् अयम् अहन्ग्रहणम् करोति ।
 अहन्ग्रहणात् इति चेत् सम्बुद्ध्यर्थम् वचनम् । अहन्ग्रहणात् इति चेत् सम्बुद्ध्यर्थम् एतत् स्यात् ।
 हे अहः इति ।
 यत् तर्हि रुत्वम् शास्ति ।
 एतत् अपि सम्बुद्ध्यर्थम् एव स्यात् ।
 हे दीर्घाहः अत्र ।
 यत् तर्हि रूपरात्रिरथन्तरेषु उपसङ्ख्यानम् करोति तत् ज्ञापयति आचार्यः न अनन्त्यस्य रुः भवति इति ।
 कथम् कृत्वा ज्ञापकम् ।
 न हि अस्ति विशेषः रूपरात्रिरथन्तरेषु अनन्त्यस्य रौ वा रे वा
 न ङिसम्बुद्ध्योः अनुत्तरपदे ।
 न ङिसम्बुद्ध्योः अनुत्तरपदे इति वक्तव्यम् ।
 इह मा भूत् ।
 चर्मणि तिला अस्य चर्मतिलः इति ।
 राजन् वृन्दारक राजवृन्दारक इति ।
 वा नपुंसकानाम् । वा नपुंसकानाम् इति वक्तव्यम् ।
 हे चर्म हे चर्मन् ।
 हे वर्म हे वर्मन् ।
 तत् तर्हि अनुत्तरपदे इति वक्तव्यम् ।
 न वक्तव्यम् ।
 न ङिसम्बुद्ध्योः इति उच्यते न च अत्र ङिसम्बुद्धी पश्यामः ।
 प्रत्ययलक्षणेन ।
 न लुमता तस्मिन् इति प्रत्ययलक्षणस्य प्रतिषेधः ।
 न क्वचित् ङिः लोपेन लुप्यते सर्वत्र लुमता एव ।
 यथा एव इह भवति आर्द्रे चर्मन् लोहिते चर्मन् इति एवम् इह अपि स्यात् चर्मणि तिला अस्य चर्मतिलः इति ।
 तस्मात् उपसङ्ख्यानम् कर्तव्यम् ।
 एवम् तर्हि ङ्यर्थेन तावत् न अर्थः ।
 भत्वात् तु ङौ प्रतिषेधानर्थक्यम् । ङौ प्रतिषेधः अनर्थकः ।
 किम् कारणम् ।
 भत्वात् ।
 भसञ्ज्ञा अत्र भविष्यति ।
 यदि तर्हि भसञ्ज्ञा अत्र भवति रथन्तरे सामन् इति अत्र अल्लोपः अनः इति अल्लोपः प्राप्नोति ।
 न एषः दोषः ।
 उक्तम् उभयसञ्ज्ञानि अपि छन्दांसि दृश्यन्ते तद् यथा सः सुष्टुभा सः ऋक्वता गणेन पदत्वात् कुत्वम् भत्वात् जश्त्वम् न भवति ।
 एवम् इह अपि पदत्वात् अल्लोपः न भत्वात् नलोपः न भविष्यति ।
 तस्मात् न अर्थः ङिग्रहणेन ।
 सम्बुद्ध्यर्थेन च अपि न अर्थः ।
 कथम् ।
 सम्बुद्ध्यन्तानाम् असमासः ।
 राजवृन्दारक इति ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 इह समानार्थेन वाक्येन भवितव्यम् समासेन च यः च इह अर्थः वाक्येन गम्यते न असौ जातु चित् समासेन गम्यते ।
 अवयवसम्बोधनम् वाक्येन गम्यते समुदायसम्बोधनम् समासेन ।
 वा नपुंसकानाम् इति एतत् वक्तव्यम् एव
 अनन्त्ययोः अपि निष्ठामतुपोः आदेशः ।
 निष्ठामतुपोः आदेशः अनन्त्ययोः अपि इति वक्तव्यम् ।
 भिन्नवन्तौ भिन्नवन्तः ।
 वृक्षवन्तौ वृक्षवन्तः ।
 न वक्तव्यम् ।
 वचनात् भविष्यति ।
 अस्ति वचने प्रयोजनम् ।
 किम् ।
 भिन्नवान् छिन्नवान् ।
 वृक्षवान् प्लक्षवान्
 नार्मते प्रतिषेधः ।
 नार्मते प्रतिषेधः वक्तव्यः ।
 नृमतः नार्मतः इति ।
 उक्तम् वा । किम् उक्तम् ।
 निष्ठामतुपोः तावत् उक्तम् न वा पदाधिकारस्य विशेषणत्वात् इति ।
 नार्मते अपि उक्तम् न वा बहिरङ्गलक्षणत्वात् इति
 किम् अयम् एकयोगः आहोस्वित् नानायोगौ ।
 किम् च अतः ।
 यदि एकयोगः हीवती कपीवती अत्र न प्राप्नोति ।
 अथ नानायोगौ इक्षुमती द्रुमती अत्र अपि प्राप्नोति ।
 यथा इच्छसि तथा अस्तु ।
 अस्तु तावत् एकयोगः ।
 कथम् अहीवती कपीवती ।
 आचार्यप्रवृत्तिः ज्ञापयति भवति एवञ्जातीयकानाम् वत्वम् इति यत् अयम् अन्तोऽवत्याः ईवत्याः इति आह ।
 अथ वा पुनः अस्तु नानायोगौ ।
 ननु च उक्तम् इक्षुमती द्रुमती अत्र अपि प्राप्नोति इति ।
 यवादिषु पाथः करिष्यते
 छन्दसि इरः इति उच्यते तत्र ते विश्वकर्माणम् ते सप्तर्षिमन्तम् इति अत्र अपि प्राप्नोति ।
 न एषः दोषः ।
 न एवम् विज्ञायते छन्दसि इरः इति ।
 कथम् तर्हि ।
 छन्दसि ईरः इति ।
 एवम् अपि त्विषीमान् पतीमान् इति अत्र अपि प्राप्नोति ।
 न एषः दोषः ।
 विहितविशेषणम् ईकारग्रहङम् ।
 ईकारान्तात् यः विहितः इति ।
 एवम् अपि सूरम् ते द्यावापृथिवीमन्तम् इति अत्र अपि प्राप्नोति ।
 इह च न प्राप्नोति त्रिवतीः याज्यानुवाक्याः भवन्ति इति ।
 एवम् तर्हि परिगणनम् कर्तव्यम् ।
 त्रिहर्यधिपत्यग्निरे ।
 त्रिवतीः याज्यानुवाक्याः भवन्ति ।
 त्रि ।
 हरि ।
 हरिवः मेदिनम् त्वा ।
 हरि ।
 अधिपति ।
 अधिपतिवतीः जुहोति ।
 अधिपति ।
 अग्नि ।
 चरुः अग्निवान् इव ।
 अग्नि ।
 रे ।
 आ रेवन् एतु नो विश इति ।
 यदि तर्हि परिगणनम् क्रियते सरस्वतीवान् भारतीवान् अपूपवान् दधिवान् चरुः इति अत्र न प्राप्नोति ।
 एवम् तर्हि छन्दसि इरः बहुलम् इति वक्तव्यम्
 यदि पुनः अयम् नुट् पूर्वान्तः क्रियेत ।
 अनः नुकि विनामरुविधिप्रतिषेधः ।
 अनः नुकि सति विनामः विधेयः ।
 अक्षण्वान् ।
 पदान्तस्य न इति प्रतिषेधः प्राप्नोति ।
 रुः च प्रतिषेध्यः ।
 सुपथिन्तरः ।
 नश्छव्यप्रशान् इति रुः प्राप्नोति ।
 अस्तु तर्हि परादिः ।
 परादौ वत्वप्रतिषेधः अवग्रहः च । यदि परादिः वत्वस्य प्रतिषेधः वक्तव्यः ।
 अक्षण्वान् ।
 मादुपधायाश्चमतोर्वोऽयवादिभ्यः इति वत्वम् प्राप्नोति ।
 अवग्रहः च अनिष्टे देशे प्राप्नोति ।
 अक्षण्वान् ।
 अस्तु तर्हि पूर्वान्तः ।
 ननु च उक्तम् अनः नुकि विनामरुविधिप्रतिषेधः इति ।
 भत्वात् सिद्धम् । भसञ्ज्ञा वक्तव्या ।
 यदि तर्हि भसञ्ज्ञा अल्लोपोऽनः इति अल्लोपः प्राप्नोति ।
 अनः तु प्रकृतिभावे मतुब्ग्रहणम् छन्दसि । अनः तु प्रकृतिभावे मतुब्ग्रहणम् छन्दसि वक्तव्यम् ।
 इह तर्हि सुपथिन्तरः नान्तस्य टिः तद्धिते लुप्यते इति लोपः प्राप्नोति ।
 घग्रहणम् च । घग्रहणम् च कर्तव्यम् ।
 तत् तर्हि इदम् बहु वक्तव्यम् ।
 नुक् वक्तव्यः ।
 भसञ्ज्ञा च वक्तव्या ।
 अनः तु प्रकृतिभावे मतुब्ग्रहणम् छन्दसि वक्तव्यम् ।
 घग्रहणम् च कर्तव्यम् इति ।
 न कर्तव्यम् ।
 यत् तावत् उच्यते नुक् वक्तव्यः इति नुकः एषः परिहारः भत्वात् सिद्धम् इति ।
 भसञ्ज्ञा वक्तव्या इति क्रियते न्यासे एव अयस्मयादीनि छन्दसि इति ।
 यत् अपि उच्यते अनः तु प्रकृतिभावे मतुब्ग्रहणम् छन्दसि घग्रहणम् च कर्तव्यम् इति न कर्तव्यम् ।
 उभयसञ्ज्ञानि अपि हि छन्दांसि दृश्यन्ते ।
 तत् यथा ।
 सः सुष्टुभा स ऋक्वता गणेन ।
 पदत्वात् कुत्वम् भत्वात् जश्त्वम् न भवति ।
 एवम् इह अपि पदत्वात् अल्लोपटिलोपौ न भत्वात् विनामरुविधिप्रतिषेधौ भविष्यतः ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् परादौ वत्वप्रतिषेधः अवग्रहः च इति ।
 यत् तावत् उच्यते वत्वप्रतिषेधः इति निर्दिश्यमानस्य आदेशाः भवन्ति इति एवम् न भविष्यति ।
 यः तर्हि निर्दिश्यते तस्य न प्राप्नोति ।
 किम् कारणम् ।
 नुटा व्यवहितत्वात् ।
 असिद्धः नुट् तस्य असिद्धत्वात् भविष्यति ।
 अवग्रहे अपि न लक्षणेन पदकाराः अनुवर्त्याः पदकारैः नाम लक्षणम् अनुवर्त्यम् ।
 यथालक्षणम् पदम् कर्तव्यम्
 ईत् रथिनः ।
 रथिनः ईत् वक्तव्यः ।
 रथीतरः ।
 भूरिदाव्नः तुट् । भुरिदाव्नः तुट् वक्तव्यः ।
 भूरिदावत्तरः जनः
 कृपणादीनाम् प्रतिषेधः वक्तव्यः ।
 कृपणः कृपाणः कृपीटम् ।
 वालमूललघ्वलमड्गुलीनाम् वा लः रम् आपद्यते इति वक्तव्यम् ।
 अश्ववालः अश्ववारः ।
 मूलदेवः मूरदेवः ।
 वरुणस्य लघुस्यदः वरुणस्य रघुस्यदः ।
 अलम् भक्ताय अरम् भक्ताय ।
 सुबाहुः स्वङ्गुलिः सुबाहुः स्वङ्गुरिः ।
 सञ्ज्ञाछन्दसोः वा कपिलकादीनाम् इति वक्तव्यम् ।
 कपिरकः कपिलकः ।
 तिल्विरीकः तिल्विलीकः ।
 रोमाणि लोमानि ।
 पांसुरम् पांसुलम् ।
 कर्म कल्म ।
 शुक्रः शुक्लः
 किम् इदम् अयतिग्रहणम् रेफविशेषणम् 
 अयतिपरस्य रेफस्य लः भवति सः चेत् उपसर्गस्य भवति इति ।
 आहोस्वित् उपसर्गविशेषणम् 
 अयतिपरस्य उपसर्गस्य यः रेफः तस्य लः भवति इति ।
 कः च अत्र विशेषः ।
 रेफस्य अयतौ इति चेत् परेः उपसङ्ख्यानम् ।
 रेफस्य अयतौ इति चेत् परेः उपसङ्ख्यानम् कर्तव्यम् ।
 पल्ययते ।
 वचनात् भविष्यति ।
 अस्ति वचने प्रयोजनम् ।
 किम् ।
 प्लायते पलायते ।
 अस्तु तर्हि उपसर्गविशेषणम् ।
 उपसर्गस्य इति चेत् एकादेशे अप्रसिद्धिः । उपसर्गस्य इति चेत् एकादेशे अप्रसिद्धिः भवति ।
 प्लायते पलायते ।
 एकादेशे कृते व्यपवर्गाभावात् न प्राप्नोति ।
 अन्तादिवत् भावेन व्यपवर्गः ।
 उभयतः आश्रये न अन्तादिवत् ।
 एवम् तर्हि एकादेशः पूर्वविधौ स्थानिवत् भवति इति स्थानिवद्भावात् व्यपवर्गः ।
 प्रतिषिध्यते अत्र स्थानिवद्भावः पूर्वत्रासिद्धे न स्थानिवत् इति ।
 दोषाः एव एते तस्याः परिभाषायाः तस्य दोषः संयोगादिलोपलत्वणत्वेषु इति ।
 अथ वा पुनः अस्तु रेफविशेषणम् ।
 ननु च उक्तम् रेफस्य अयतौ इति चेत् परेः उपसङ्ख्यानम् इति ।
 वचनात् भविष्यति ।
 ननु च उक्तम् अस्ति वचने प्रयोजनम् किम् प्लायते पलायते इति ।
 अत्र अपि अकारेण व्यवहितत्वात् न प्राप्नोति ।
 एकादेशे कृते न अस्ति व्यवधानम् ।
 एकादेशः पूर्वविधौ स्थानिवत् भवति इति स्थानिवद्भावात् व्यवधानम् एव ।
 प्रतिषिध्यते अत्र स्थानिवद्भावः पूर्वत्रासिद्धे न स्थानिवत् इति ।
 दोषाः एव एते तस्याः परिभाषायाः तस्य दोषः संयोगादिलोपलत्वणत्वेषु इति
 णौ उपसङ्ख्यानम् कर्तव्यम् ।
 इह अपि यथा स्यात् ।
 निगार्यते निगाल्यते ।
 किम् पुनः कारणम् न सिध्यति ।
 अचि इति उच्यते न च अत्र अजादिम् पश्यामः ।
 प्रत्ययलक्षणेन ।
 वर्णाश्रये न अस्ति प्रत्ययलक्षणम् ।
 एवम् तर्हि स्थानिवद्भावात् भविष्यति ।
 प्रतिषिध्यते अत्र स्थानिवद्भावः पूर्वत्रासिद्धे न स्थानिवत् इति ।
 अतः उत्तरम् पठति ।
 गिरतेः लत्वे णौ उक्तम् ।
 किम् उक्तम् ।
 तस्य दोषः संयोगादिलोपलत्वणत्वेषु इति
 योगे च इति वक्तव्यम् ।
 इह अपि यथा स्यात् ।
 परियोगः पलियोगः
 सङि लत्वसलोपसंयोगादिलोपकुत्वदीर्घत्वानि ।
 सङि इति प्रकृत्य लत्वसलोपसंयोगादिलोपकुत्वदीर्घत्वानि वक्तव्यानि ।
 किम् प्रयोजनम् ।
 प्रयोजनम् गिरौ गिरः पयः धावति द्विष्टराम् दृषत्स्थानम् काष्ठशक्स्थाता क्रुञ्चा धुर्यः इति । गिऋऔ गिरः इति अत्र अचिविभाषा इति लत्वम् प्राप्नोति ।
 सङि इति वचनात् न भवति ।
 न एतत् अस्ति प्रयोजनम् ।
 उक्तम् एतत् धातोः स्वरूपग्रहणे तत्प्रत्यये कार्यविज्ञानात् सिद्धम् इति ।
 पयः धावति इति अत्र धिच इति सलोपः प्राप्नोति सङि इति वचनात् न भवति ।
 एतत् अपि न अस्ति प्रयोजनम् ।
 वक्ष्यति एतत् धिसकारे सिचः लोपः इति ।
 द्विष्टराम् इति अत्र ह्रस्वात् अङ्गात् इति सलोपः प्राप्नोति सङि इति वचनात् न भवति ।
 एतत् अपि न अस्ति प्रयोजनम् ।
 अत्र अपि सिचः इति एव अनुवर्तिष्यते ।
 दृषत्स्थानम् इति अत्र झलोझलि इति सलोपः प्राप्नोति सङि इति वचनात् न भवति ।
 एतत् अपि न अस्ति प्रयोजनम् ।
 अत्र अपि सिचः इति एव अनुवर्तिष्यते ।
 काष्ठशक्स्थाता इति अत्र स्कोःसंयोगाद्योरन्तेच इति ककारलोपः प्राप्नोति सङि इति वचनात् न भवति ।
 एतत् अपि न अस्ति प्रयोजनम् ।
 काष्ठशक् एव न अस्ति कुतः यः काष्ठशकि तिष्ठेत् ।
 क्रुञ्चा इति अत्र चोःकुः झलि इति कुत्वम् प्राप्नोति सङि इति वचनात् न भवति ।
 एतत् अपि न अस्ति प्रयोजनम् ।
 निपातनात् एतत् सिद्धम् ।
 किम् निपातनम् ।
 ऋत्विग्दधृक्स्रग्दिगुष्णिगञ्चुयुजिक्रुञ्चाम् इति ।
 धुर्यः इति अत्र हलिच इति दीर्घत्वम् प्राप्नोति सङि इति वचनात् न भवति ।
 एतत् अपि न अस्ति प्रयोजनम् ।
 नभकुर्छुराम् इति प्रतिषेधः भविष्यति ।
 संयोगान्तस्य लोपे यणः प्रतिषेधः । संयोगान्तस्य लोपे यणः प्रतिषेधः वक्तव्यः ।
 दधि अत्र मधु अत्र इति ।
 संयोगादिलोपे च यणः प्रतिषेधः वक्तव्यः ।
 काकी अर्थम् वासी अर्थम् ।
 न वा झलः लोपात् ।
 न वा वक्तव्यः ।
 किम् कारणम् ।
 झलः लोपात् ।
 झलः लोपः संयोगान्तलोपः वक्तव्यः ।
 बहिरङ्गलक्षणत्वात् वा । अथ वा बहिरङ्गः यणादेशः अन्तरङ्गः लोपः असिद्धम् बहिरङ्गम् अन्तरङ्गे
 संयोगान्तलोपे सग्रहणम् ।
 संयोगान्तलोपे सग्रहणम् कर्तव्यम् ।
 संयोगान्तलोपः सस्य च इति वक्तव्यम् ।
 इह अपि यथा स्यात् ।
 श्रेयान् भूयान् ज्यायान् ।
 किम् पुनः कारणम् न सिध्यति ।
 परत्वात् रुः प्राप्नोति ।
 असिद्धः रुः तस्य असिद्धत्वात् लोपः भविष्यति ।
 न सिध्यति ।
 किम् कारणम् ।
 रुविधानस्य अनवकाशत्वात् । अनवकासः रुः लोपम् बाधेत ।
 सावकाशः रुः ।
 कः अवकाशः ।
 पयः शिरः ।
 ननु च अत्र अपि जश्त्वम् प्राप्नोति ।
 सः यथा एव रुः जश्त्वम् बाधते एवम् लोपम् अपि बाधेत ।
 न बाधते ।
 किम् कारणम् ।
 येन नाप्राप्ते तस्य बाधनम् भवति न च अप्राप्ते जश्त्वे रुः आरभ्यते लोपे पुनः प्राप्ते च अप्राप्ते च ।
 योगविभागात् सिद्धम् । अथ वा योगविभागः करिष्यते ।
 एवम् वक्ष्यामि ।
 संयोगान्तस्य लोपः अरात् ।
 संयोगान्तस्य लोपः भवति अरात् ।
 ततः सस्य ।
 सस्य च लोपः भवति संयोगान्तस्य ।
 किम् अर्थम् पुनः इदम् उच्यते ।
 प्रतिषिद्धार्थम् रुबाधनार्थम् च ।
 अथ वा यत् एतत् रात् सस्य इति सग्रहणम् तत् पुरस्तात् अपक्रक्ष्यते ।
 संयोगान्तस्य लोपः ।
 ततः सस्य ।
 सस्य च संयोगान्तस्य लोपः भवति ।
 ततः रात् ।
 रात् सस्य एव संयोगान्तस्य लोपः भवति ।
 अथ वा रात् सस्य इति अत्र संयोगान्तस्य लोपः इति एतत् अनुवर्तिष्यते
 धि सकारे सिचः लोपः ।
 धि सकारे सिचः लोपः वक्तव्यः ।
 किम् प्रयोजनम् ।
 चकाद्धि इति प्रयोजनम् । इह मा भूत् ।
 चकाद्धि पलितम् शिरः ।
 यदि तर्हि सिचः लोपः इति उच्यते ।
 आशाध्वम् तु कथम् ते स्यात् । आशाध्वम् इति अत्र न प्राप्नोति ।
 जश्त्वम् सस्य भविष्यति । जश्त्वम् अत्र सकारस्य भविष्यति ।
 सर्वत्र एवम् प्रसिद्धम् स्यात् । सर्वत्र एवम् जश्त्वेन सिद्धम् स्यात् ।
 इह अपि आयन्ध्वम् अरन्ध्वम् इति जश्त्वेन एव सिद्धम् ।
 श्रुतिः च अपि न भिद्यते । श्रुतिकृतः च अपि न कः चित् भेदः भवति ।
 लुङः च अपि न मूर्धन्ये ग्रहणम् । तत्र अयम् अपि अर्थः इणःषीध्वंलुङ्लिटान्धोऽङ्गात् इति अत्र लुङ्ग्रहणम् न कर्तव्यम् ।
 इह अपि अच्योड्ढ्वम् अप्लोड्ढ्वम् इति षत्वे सिचः धस्य ष्टुत्वे च कृते जश्त्वेन सिद्धम् ।
 सेटि दुष्यति । सेटि दोषः भवति ।
 इदम् एव रूपम् स्यात् अलविड्ढ्वम् इदम् न स्यात् अलविध्वम् इति ।
 तस्मात् सिचः ग्रहणम् कर्तव्यम् ।
 यदि तर्हि सिचः ग्रहणम् क्रियते ।
 घसिभस्योः न सिध्येत् तु । घसिभस्योः न सिध्यति ।
 सग्धिः च मे सपीतिः च मे, बब्धाम् ते हरी धानाः इति अत्र न प्राप्नोति ।
 तस्मात् सिज्ग्रहणम् न तत् । तस्मात् धिच इति अत्र सिचः ग्रहणम् न कर्तव्यम् ।
 कथम् चकाद्धि पलितम् शिरः इति ।
 एवम् तर्हि सिज्ग्रहणम् कर्तव्यम् ।
 कथम् सग्धिः च मे सपीतिः च मे , बब्धम् ते हरी धानाः इति ।
 इह तावत् सग्धिः इति न एतत् घसेः रूपम् ।
 किम् तर्हि सघेः एतत् रूपम् ।
 बब्धाम् ते हरी धानाः इति न एतत् भसेः रूपम् ।
 किम् तर्हि बन्धेः एतत् रूपम् ।
 छान्दसः वर्णलोपः वा यथा इष्कर्तारमध्वरे । अथ वा छान्दसः वर्णलोपः भविष्यति यथा इष्कर्तारमध्वरे ।
 तत् यथा ।
 तुभ्येदम् अग्ने ।
 तुभ्यम् इदम् अग्ने इति प्राप्ते ।
 आम्बानाम् चरुः ।
 नाम्बानाम् चरुः इति प्राप्ते ।
 आव्याधिनीः उगणाः ।
 आव्याधिनीः सुगणाः इति प्राप्ते ।
 इष्कर्तारम् अध्वरस्य ।
 निष्कर्तारम् इति प्राप्ते ।
 शिवा उद्रस्य भेषजी ।
 शिवा रुद्रस्य भेषजीति प्राप्ते ।
 तस्मात् सिज्ग्रहणम् कर्तव्यम् ।
 न कर्तव्यम् ।
 यत् एतत् रात्सस्य इति सकारग्रहणम् तत् सिचः ग्रहणम् विज्ञास्यते ।
 कथम् ।
 रात्सस्य इति उच्यते न च अन्यः रेफात् परः सकारः अस्ति अन्यत् अतः सिचः ।
 ननु च अयम् अस्ति मातुः पितुः इति ।
 तस्मात् सिचः ग्रहणम् कर्तव्यम् ।
 न कर्तव्यम् ।
 कस्मात् न भवति चकाद्धि पलितम् शिरः इति ।
 इष्टम् एव एतत् सङ्गृहीतम् ।
 चकाधि इति एव भवितव्यम् ।
 धि सकारे सिचः लोपः ।
 चकाद्धि इति प्रयोजनम् ।
 आशाध्वम् तु कथम् ते स्यात् ।
 जश्त्वम् सस्य भविष्यति ।
 सर्वत्र एवम् प्रसिद्धम् स्यात् ।
 श्रुतिः च अपि न भिद्यते ।
 लुङः च अपि न मूर्धन्ये ग्रहणम् ।
 सेटि दुष्यति ।
 घसिभस्योः न सिध्येत् तु ।
 तस्मात् सिज्ग्रहणम् न तत् ।
 छान्दसः वर्णलोपः वा यथा इष्कर्तारमध्वरे ।
 दादेः धातोः घः ।
 इह दोग्धा दोग्धुम् इति घत्वस्य असिद्धत्वात् ढत्वम् प्राप्नोति ।
 न एषः दोषः ।
 उक्तम् एतत् अपवादः वचनप्रामाण्यात् इति ।
 अथ वा एवम् वक्ष्यामि ।
 हः ढः अदादेः ।
 हः ढः भवति अदादेः ।
 ततः धातोः घः इति ।
 दादेः इति अनुवर्तते न इति निवृत्तम्
 दादेः इति उच्यते तत्र इदम् न सिध्यति ।
 अधोक् ।
 क्व तर्हि स्यात् ।
 मा स्म धोक्. न एषः दोषः ।
 धातोः इति न एषा दादिसमानाधिकरणा षष्ठी ।
 दादेः धातोः इति ।
 का तर्हि ।
 अवयवयोगा एषा षष्ठी ।
 धातोः यः दादिः अवयवः इति ।
 सा च अवश्यम् अवयवयोगा षष्ठी विज्ञेया उत्तरार्था ।
 किम् प्रयोजनम् ।
 एकाचः बशः भष् झषन्तस्य स्ध्वोः इति इह अपि यथा स्यात् 
 गर्दभयतेः अप्रत्ययः गर्धप् इति ।
 यदि अवयवयोगा षष्ठी दोग्धा दोग्धुम् इति अत्र न प्राप्नोति ।
 एषः अपि व्यपदेशिवद्भावेन धातोः दादिः अवयवः भवति ।
 हृग्रहोः भः छन्दसि हस्य ।
 हृग्रहोः छन्दसि हस्य भत्वम् वक्तव्यम् ।
 गर्दभेन सम्भरति ।
 मरुत् अस्य ग्रभीता ।
 सामिधेन्यः जभ्रिरे ।
 उद्ग्राभम् च निग्राभम् च ब्रह्म देवाः अवीवृधन्
 किमर्थः चकारः ।
 स्ध्वोः इति एतत् अनुकृष्यते ।
 न एतत् अस्ति प्रयोजनम् ।
 सिद्धम् स्ध्वोः पूर्वेण एव ।
 न सिध्यति ।
 किम् कारणम् ।
 अबशादित्वात् ।
 ननु च जश्त्वे कृते बशादिः ।
 असिद्धम् जश्त्वम् तस्य असिद्धत्वात् न बशादिः ।
 एवम् तर्हि सिद्धकाण्डे पठितम् अभ्यासजश्त्वचर्त्वम् एत्त्वतुकोः इति ।
 एत्त्वतुकोः ग्रहणम् न करिष्यते ।
 अभ्यासजश्त्वचर्त्वम् सिद्धम् इति एव ।
 एवम् अपि अझषन्तत्वात् न प्राप्नोति ।
 लोपे कृते झषन्तः ।
 स्थानिवद्भावात् न झषन्तः ।
 अतः उत्तरम् पठति ।
 दधः तथोः अनुकर्षणानर्थक्यम् स्थानिवत्प्रतिषेधात् । दधः तथोः अनुकर्षणम् अनर्थकम् ।
 किम् कारणम् ।
 स्थानिवत्प्रतिषेधात् ।
 प्रतिषिध्यते अत्र स्थनिवद्भावः पूर्वत्रासिद्धे न स्थानिवत् इति ।
 स च अवश्यम् प्रतिषेधः आश्रयितव्यः ।
 इतरथा हि अलोपे प्रतिषेधः । यः हि मन्यते अनुकर्षणसामर्थ्यात् मे अत्र भवति अलोपे तेन प्रतिषेधः वक्तव्यः स्यात् 
 दधाति दधासि
 तथोः च अपि ग्रहणम् शक्यम् अकर्तुम् ।
 कथम् ।
 झलि झषन्तस्य इति उच्यते तथोः च अयम् झलि झषन्तः भवति न अन्यत्र
 अथ अपि एतत् न अस्ति पूर्वत्रासिद्धे न स्थानिवत् इति एवम् अपि न एव अर्थः अनुकर्षणार्थेन चकारेण न अपि तथोः ग्रहणेन ।
 आनन्तर्यम् इह आश्रीयते झलि झषन्तस्य इति ।
 क्व चित् च सन्निपातकृतम् आनन्तर्यम् शास्त्रकृतम् अनानन्तर्यम् क्व चित् न एव सन्निपातकृतम् न अपि शास्त्रकृतम् ।
 लोपे सन्निपातकृतम् आनन्तर्यम् शास्त्रकृतम् अनानन्तर्यम् अलोपे न एव सन्निपातकृतम् न अपि शास्त्रकृतम् ।
 यत्र कुतः चित् एव आनन्तर्यम् तत् आश्रयिष्यामः ।
 अधः इति किमर्थम् ।
 धत्तः ।
 धत्थः ।
 अधः इति शक्यम् अकर्तुम् ।
 कस्मात् न भवति धत्तः धत्थः इति ।
 जश्त्वे योगविभागः करिष्यते ।
 इदम् अस्ति दधस्तथोश्च इति ।
 ततः वक्ष्यामि झलाम् जशः ।
 झलाम् जशः भवन्ति दधः तथोः ।
 ततः अन्ते ।
 अन्ते च झलाम् जशः भवन्ति ।
 तत्र जश्त्वे कृते अझषन्तत्वात् न भविष्यति ।
 रदाभ्याम् इति किमर्थम् ।
 चरितम् मुदितम् ।
 ननु च रदाभ्याम् इति उच्यमाने अपि अत्र प्राप्नोति ।
 अत्र अपि रेफदकाराभ्याम् परा निष्ठा ।
 न रेफदकाराभ्याम् निष्ठा विशेष्यते ।
 किम् तर्हि ।
 तकारः विशेष्यते ।
 रफदकाराभ्याम् उत्तरस्य तकारस्य नः भवति स चेत् निष्ठायाः इति ।
 अथ पूर्वग्रहणम् किमर्थम् ।
 निष्ठादेशे पूर्वग्रहणम् परस्य आदेशप्रतिषेधार्थम् ।
 निष्ठादेशे पूर्वग्रहणम् क्रियते परस्य आदेशः मा भूत् इति ।
 भिन्नवद्भ्याम् भिन्नवद्भिः ।
 पञ्चमीनिर्दिष्टात् हि परस्य । पञ्चमीनिर्दिष्टात् हि परस्य इति परस्य प्राप्नोति
 वृद्धिनिमित्तात् प्रतिषेधः ।
 वृद्धिनिमित्तात् प्रतिषेधः वक्तव्यः ।
 किम् प्रयोजनम् ।
 प्रयोजनम् कार्तिक्षैतिफौल्लयः । कार्तिः इति वृद्धौ कृतायाम् रदाभ्याम् इति नत्वम् प्राप्नोति ।
 क्षैतिः इति वृद्धौ कृतायाम् क्षियोदीर्घात् इति नत्वम् प्राप्नोति ।
 फौल्लिः इति वृद्धौ कृतायाम् उदुपधत्वसन्नियोगेन लत्वम् उच्यमानम् न प्राप्नोति ।
 अथ उच्यमाने अपि प्रतिषेधे वृद्धिनिमित्तात् इति कथम् इदम् विज्ञायते ।
 वृद्धिः एव निमित्तम् वृद्धिनिमित्तम् वृद्धिनिमित्तात् इति ।
 आहोस्वित् वृद्धिः निमित्तम् अस्य सः अयम् वृद्धिनिमित्तः वृद्धिनिमित्तात् इति ।
 किम् च अतः ।
 यदि विज्ञायते वृद्धिः एव निमित्तम् वृद्धिनिमित्तम् वृद्धिनिमित्तात् इति क्षैतिः सङ्गृहीतः कार्तिः असङ्गृहीतः ।
 अथ विज्ञायते वृद्धिः निमित्तम् अस्य सः अयम् वृद्धिनिमित्तः वृद्धिनिमित्तात् इति कार्तिः सङ्गृहीतः क्षैतिः असङ्गृहीतः ।
 उभयथा च फौल्लिः असङ्गृहीतः ।
 यथा इच्छसि तथा अस्तु ।
 अस्तु तावत् वृद्धिः एव निमित्तम् वृद्धिनिमित्तम् वृद्धिनिमित्तात् इति ।
 ननु च उक्तम् क्षैतिः सङ्ग्र्हीतः कार्तिः असङ्गृहीतः इति ।
 कार्तिः च सङ्गृहीतः ।
 कथम् ।
 वृद्धिः भवति गुणः भवति इति रेफशिराः गुणवृद्धिसञ्ज्ञकः अभिनिर्वर्तते ।
 अथ वा पुनः अस्तु वृद्धिः निमित्तम् अस्य सः अयम् वृद्धिनिमित्तः वृद्धिनिमित्तात् इति ।
 ननु च उक्तम् कार्तिः सङ्गृहीतः क्षैतिः असङ्गृहीतः इति ।
 क्षैतिः च सङ्गृहीतः ।
 कथम् ।
 यत् तत् वृद्धिशास्त्रम् तस्मिन् वृद्धिशब्दः वर्तते ।
 सः तर्हि प्रतिषेधः वक्तव्यः ।
 न वा बहिरङ्गलक्षणत्वात् । न वा वक्तव्यम् ।
 किम् कारणम् ।
 बहिरङ्गलक्षणत्वात् ।
 बहिरङ्गा वृद्धिः ।
 अन्तरङ्गम् नत्वम् ।
 असिद्धम् बहिरङ्गम् अन्तरङ्गे ।
 एवम् च कृत्वा लत्वम् अपि सिद्धम् भवति फौल्लिः इति
 ऋकारल्वादिभ्यः क्तिन्निष्ठावत् ।
 ऋकारल्वादिभ्यः क्तिन् निष्ठावत् भवति इति वक्तव्यम् ।
 कीर्णिः गीर्णिः ।
 लूनिः धूनिः ।
 दुग्वोः दीर्घः च । दुग्वोः दीर्घः च इति वक्तव्यम् ।
 आदूनः विगूनः ।
 पूञः विनाशे । पूञः विनाशे इति वक्तव्यम् ।
 पूनाः यवाः ।
 विनाशे इति किमर्थम् ।
 पूतम् धान्यम् ।
 सिनोतेः ग्रासकर्मकर्तृकस्य । सिनोतेः ग्रासकर्मकर्तृकस्य इति वक्तव्यम् ।
 सिनः ग्रासः ।
 ग्रासकर्मकर्तृकस्य इति किमर्थम् ।
 सिता पाशेन सूकरी
 दीर्घात् इति किमर्थम् ।
 अक्षितम् असि मा मे क्षेष्ठाः ।
 दीर्घात् इति शक्यम् अकर्तुम् ।
 कस्मात् न भवति अक्षितम् असि मा मे क्षेष्ठाः इति ।
 निर्देशात् एव इदम् अभिव्यक्तम् दीर्घस्य ग्रहणम् इति ।
 यदि ह्रस्वस्य ग्रहणम् स्यात् क्षेः इति एव ब्रूयात् ।
 न अत्र निर्देशः प्रमाणं शक्यम् कर्तुम् ।
 यथा एव अत्र अप्राप्ता विभक्तिः एवम् इयङादेशः अपि ।
 न अत्र अप्राप्ता विभक्तिः ।
 सिद्धा अत्र विभक्तिः प्रातिपदिकात् इति ।
 कथम् प्रातिपदिकसञ्ज्ञा ।
 अर्थवत् प्रातिपदिकम् इति ।
 ननु च अधातुः इति प्रतिषेधः प्राप्नोति ।
 न एषः धातुः धातोः एषः अनुकरणः ।
 यदि अनुकरणः इयङादेशः न प्राप्नोति ।
 प्रकृतिवत् अनुकरणम् भवति इति एवम् इयङादेशः भविष्यति ।
 यदि प्रकृतिवत् अनुकरणम् भवति इति उच्यते स्वाद्युत्पत्तिः न प्राप्नोति ।
 एवम् तर्हि आतिदेशिकानाम् स्वाश्रयाणि अपि न निवर्तन्ते ।
 अथ अपि एतत् न अस्ति आतिदेशिकानाम् स्वाश्रयाणि अपि न निवर्तन्ते इति एवम् अपि न दोषः ।
 अवश्यम् अत्र सर्वतः नैर्देशिकी विभक्तिः वक्तव्या ।
 तत् यथा ।
 नेर्विशः परिव्यवेभ्यःक्रियः विपराभ्याञ्जेः इति ।
 अथ अपि एतत् न अस्ति प्रकृतिवत् अनुकरणम् भवति इति एवम् अपि न दोषः ।
 धातोः अजादौ यत् रूपम् तत् अनुक्रियते
 अञ्चेः नत्वे व्यक्तप्रतिषेधः ।
 अञ्चेः नत्वे व्यक्तस्य प्रतिषेधः वक्तव्यः ।
 व्यक्तम् अनृतम् कथयति इति ।
 अञ्जिविज्ञानात् सिद्धम् । न एतत् अञ्चेः रूपम् ।
 अञ्जेः एतत् रूपम् ।
 अञ्चत्यर्थः वै गम्यते ।
 कः पुनः अञ्चत्यर्थः ।
 अञ्चतिः प्रकाशने वर्तते ।
 अञ्चितम् गच्छति ।
 प्रकाशयति आत्मानम् इति गम्यते ।
 न वै लोके अञ्चितम् गच्छति इति प्रकाशनम् गम्यते ।
 किम् तर्हि ।
 समाधानम् गम्यते ।
 समाहितः भूत्वा गच्छति इति ।
 एवम् तर्हि अञ्चतेः अङ्कः अङ्कः च प्रकाशनम् ।
 अङ्किताः गावः इति उच्यते अन्याभ्यः गोभ्यः प्रकाश्यन्ते ।
 अञ्चत्यर्थः इति चेत् अञ्जेः तदर्थत्वात् सिद्धम् । अञ्चत्यर्थः इति चेत् अञ्जिः अपि अञ्चत्यर्थे वर्तते ।
 कथम् पुनः अन्यः नाम अन्यस्य अर्थे वर्तते ।
 कथम् अञ्जिः अञ्चत्यर्थे वर्तते ।
 अनेकार्थाः अपि धातवः भवन्ति ।
 अस्ति पुनः क्व चित् अन्यत्र अपि अञ्जिः अञ्चत्यर्थे वर्तते ।
 अस्ति इति आह ।
 अञ्जेः अञ्जनम् अञ्जनम् च प्रकाशनम् ।
 अङ्क्तेषिणी इति उच्यते यत् तत् सितम् च असितम् च एतत् प्रकाशयति ।
 तथा अञ्जेः व्यञ्जनम् व्यञ्जनम् च प्रकाशनम् ।
 यत् तत् स्नेहेन मधुरेण च जडीकृतानाम् इन्द्रियाणाम् स्वस्मिन् आत्मनि व्यवस्थापनम् सः रागः तत् व्यञ्जनम् ।
 अन्वर्थम् खलु अपि निर्वचनम् ।
 व्यज्यते अनेन इति व्यञ्जनम् इति
 अवाताभिधाने ।
 अवाताभिधाने इति वक्तव्यम् ।
 इह अपि यथा स्यात् ।
 निर्वाणः अग्निः वातेन ।
 निर्वाणः प्रदीपः वातेन इति
 अनुपसर्गात् इति उच्यते तत्र इदम् न सिध्यति परिकृशम् इति ।
 कृशेः कः एषः विहितः इगुपधात् ।
 न एतत् निष्ठान्तम् ।
 किम् तर्हि कृशः एषः इगुपधात् कः विहितः ।
 स्वरे हि दोषः भवति परिकृशे । न एवम् शक्यम् ।
 इह हि परिकृशः इति स्वरे दोषः स्यात् ।
 अन्तस्थाथघञ्क्ताजबित्रकाणाम् ।
 इति एषः स्वरः प्रसज्येत ।
 पदस्य लोपः विहितः इति मतम् । एवम् तर्हि पदस्य लोपः द्रष्टव्यः ।
 पर्यागतः कार्श्येन परिकृशः ।
 जगती अनूना भवति हि रुचिरा ।
 फलेः लत्वे उत्पूर्वस्य उपसङ्ख्यानम् ।
 फलेः लत्वे उत्पूर्वस्य उपसङ्ख्यानम् कर्तव्यम् 
 उत्फुल्लः अनृतम् कथयति ।
 अत्यल्पम् इदम् उच्यते उत्पूर्वात् इति ।
 उत्फुल्लसम्फुल्लयोः इति वक्तव्यम् 
 उत्फुल्लः , सम्फुल्लः ।
 कृशेः कः एषः विहितः इगुपधात् ।
 स्वरे हि दोषः भवति परिकृशे ।
 पदस्य लोपः विहितः इति मतम् ।
 जगति अनूना भवति हि रुचिरा ।
 किम् अयम् विधिः आहोस्वित् प्रतिषेधः ।
 किम् च अतः ।
 यदि तावत् विधिः नकारग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 रदाभ्यान्निष्ठातोनःपूर्वस्यचदः इति ।
 तत् वा अनेकेन निपातनेन व्यवच्छिन्नम् न शक्यम् अनुवर्तयितुम् ।
 अथ प्रतिषेधः ह्रीग्रहणम् अनर्थकम् न हि एतस्मात् विधिः अस्ति ।
 यथा इच्छसि तथा अस्तु ।
 अस्तु तावत् विधिः ।
 ननु च उक्तम् नकारग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 रदाभ्यान्निष्ठातोनःपूर्वस्यचदः इति ।
 तत् वा अनेकेन निपातनेन व्यवच्छिन्नम् न शक्यम् अनुवर्तयितुम् इति ।
 सम्बन्धम् अनुवर्तिष्यते ।
 अथ वा क्रियते न्यासे एव ।
 द्विनकारकः निर्देशः ।
 नुदविदोन्दत्राघ्राह्रीभ्यः अन्यतरस्याम् न् न ध्याख्यापृ̄मूर्छिमदाम् इति ।
 अथ वा पुनः अस्तु प्रतिषेधः ।
 ननु च उक्तम् ह्रीग्रहणम् अनर्थकम् न हि एतस्मात् विधिः अस्ति इति ।
 न अनर्थकम् ।
 एतत् एव ज्ञापयति आचार्यः भवति एतस्मात् विधिः इति यत् अयम् ह्रीग्रहणम् करोति
 बहवः इमे विदयः पठ्यन्ते ।
 तत्र न ज्ञायते कस्य नित्यम् नत्वम् कस्य विभाषा कस्य प्रतिषेधः कस्य इट् इति ।
 अतः उत्तरम् पठति ।
 यस्य विदेः श्नशकौ तपरत्वे तनवचने तद् उ वाप्रतिषेधौ ।
 श्नविकरणस्य विभाषा शविकरणस्य प्रतिषेधः ।
 श्यविकरणात् नविधिः छिदितुल्यः । श्यन्विकरणात् विदेः नविधिः छिदिना तुल्यः ।
 लुग्विकरणः वलि पर्यवपन्नः । लुग्विकरणः विदिः वलादौ पर्यवपन्नः ।
 एष एवार्थः ।
 ययोः विद्योः श्नशौ उक्तौ तयोः नत्वस्य वानञौ ।
 ययोः तु श्यम्̐ल्लुकौ ताभ्याम् छिदिवच् च इट् च इष्यते । अपरः आह 
 वेत्तेः तु विदितः निष्ठा ।
 विद्यतेः विन्नः इष्यते ।
 विन्त्तेः विन्नः च वित्तः च वित्तः भोगेषु विन्दतेः ।
 भित्तम् शकलम्
 भित्तम् शकलम् इति उच्यते तत्र इदम् न सिध्यति भित्तम् भिन्नम् इति ।
 न एषः दोषः ।
 सर्वत्र एव अत्र भिदिः विदारणसामान्ये वर्तते तत्र अवश्यम् विशेषार्थिना विशेषः अनुप्रयोक्तव्यः ।
 भिन्नम् किम् भित्तम् इति ।
 तत्वम् अभिधायकम् चेत् शकलस्य अनर्थकः प्रयोगः स्यात् ।
 शकलेन च अपि अभिहिते न भवति तत्वम् निगमयामः ।
 क्विन् प्रत्ययस्य कुः
 प्रत्ययग्रहणम् किमर्थम् न क्विनः कुः इति एव उच्येत ।
 क्विनः कुः इति इयति उच्यमाने वकारस्य एव कुत्वम् प्रसज्येत ।
 ननु च लोपे कृते न भविष्यति ।
 अनवकाशम् कुत्वम् लोपम् बाधेत ।
 सावकाशम् कुत्वम् ।
 कः अवकाशः ।
 अनन्त्यः ।
 कथम् पुनः सति अन्त्ये अनन्त्यस्य कुत्वम् स्यात् ।
 आचार्यप्रवृत्तिः ज्ञापयति नान्त्यस्य कुत्वम् भवति इति यत् अयम् क्विनः कुः इति कवर्गनिर्देशम् करोति ।
 इतरथा हि तद्गुणम् एव अयम् निर्दिशेत् ।
 इदम् तर्हि प्रयोजनम् येभ्यः क्विन्प्रत्ययः विधीयते तेषाम् अन्यप्रत्ययान्तानाम् अपि पदान्ते कुत्वम् यथा स्यात् ।
 मा नः अस्राक् ।
 मा नः अद्राक् ।
 क्विनः कुः इति वक्तव्ये प्रत्ययग्रहणम् कृतम् ।
 क्विन्प्रत्ययस्य सर्वत्र पदान्ते कुत्वम् इष्यते ।
 रुविधौ अह्नः रूपरात्रिरथन्तरेषु उपसङ्ख्यानम् ।
 रुविधौ अह्नः रूपरात्रिरथन्तरेषु उपसङ्ख्यानम् कर्तव्यम् ।
 अहोरूपम् अहोरात्रः अहोरथन्तरम् साम
 असुपि रादेशे उपसर्जनसमासे प्रतिषेधः अलुकि ।
 असुपि रादेशे उपसर्जनसमासे अलुकि प्रतिषेधः वक्तव्यः ।
 दीर्घाहा निदाघः इति ।
 सिद्धम् तु सुपि प्रतिषेधात् । सिद्धम् एतत् ।
 कथम् ।
 सुपि प्रतिषेधात् ।
 प्रसज्य अयम् प्रतिषेधः सुपि न इति ।
 इह अपि तर्हि न प्राप्नोति ।
 अहन् ददाति ।
 अहन् भुङ्क्ते इति ।
 लुकि च उक्तम् । किम् उक्तम् ।
 अह्नः रविधौ लुमता लुप्ते प्रत्ययलक्षणम् न भवति इति
 छन्दसि भाषायाम् च प्रचेतसः राजनि उपसङ्ख्यानम् ।
 छन्दसि भाषायाम् च प्रचेतसः राजनि उपसङ्ख्यानम् कर्तव्यम् ।
 प्रचेतः राजन् ।
 प्रचेतर् राजन् ।
 अहरादीनाम् पत्यादिषु उपसङ्ख्यानम् कर्तव्यम् ।
 अहर्पतिः अहःपतिः ।
 अहर्पुत्रः अहःपुत्रः ।
 गीर्पतिः गीःपतिः
 इह कस्मात् न भवति ।
 पपिवान् तस्थिवान् इति ।
 सस्य इति वर्तते ।
 एवम् अपि अत्र प्राप्नोति ।
 लोपे कृते न भविष्यति ।
 अनवकाशम् दत्वम् लोपम् बाधेत ।
 सावकाशम् दत्वम् ।
 कः अवकाशः ।
 पपिवद्भ्याम् पपिवद्भिः इति ।
 अत्र अपि रुः प्राप्नोति ।
 तत् यथा एव रुम् बाधते एवम् लोपम् अपि बाधेत ।
 न बाधते ।
 किम् कारणम् ।
 येन न अप्राप्ते तस्य बाधनम् भवति न च अप्राप्ते रौ दत्वम् आरभ्यते लोपे पुनः प्राप्ते च अप्राप्ते च ।
 यदि तर्हि सस्य इति वर्तते अनडुद्भ्याम् अनडुद्भिः इति अत्र न प्राप्नोति ।
 वचनात् अनडुहि भविष्यति ।
 यदि एवम् ।
 अनडुहः दत्वे नकारप्रतिषेधः ।
 अनडुहः दत्वे नकारस्य प्रतिषेधः वक्तव्यः ।
 अनड्वान् ।
 सिद्धम् तु प्रतिपदविधानात् नुमः । सिद्धम् एतत् ।
 कथम् ।
 नुमः प्रतिपदविधानसामर्थ्यात् दत्वम् न भविष्यति ।
 यदि तर्हि यत् यत् अनडुहः प्राप्तम् तत् तत् नुमः प्रतिपदविधानसामर्थ्यात् बाध्यते रुत्वम् अपि न प्राप्नोति ।
 अनड्वान् तत्र इति ।
 न एषः दोषः ।
 यम् विधिम् प्रति उपदेशः अनर्थकः सः विधिः बाध्यते यस्य तु विधेः निमित्तम् एव न असौ बाध्यते ।
 दत्वम् च प्रति नुमः प्रतिपदविधिः अनर्थकः रोः पुनः निमित्तम् एव
 किमर्थम् इदम् उच्यते न हलि इति एव सिद्धम् ।
 न सिध्यति ।
 धातोः इति तत्र वर्तते तत्र रेफवकाराभ्याम् धातुः विशेष्यते ।
 रेफवकारान्तस्य धातोः इति ।
 किम् पुनः कारणम् पूर्वस्मिन् योगे रेफवकाराभ्याम् धातुः विशेष्यते ।
 इह मा भूत् ।
 अग्निः वायुः इति ।
 एवम् तर्हि पूर्वस्मिन् योगे यत् धातुग्रहणम् तत् उत्तरत्र निवृत्तम् ।
 एवम् अपि कुर्कुरः मुर्मुरः इति अत्र अपि प्राप्नोति ।
 एवम् तर्हि अनुवर्तते तत्र धातुग्रहणम् न तु रेफवकाराभ्याम् धातुः विशेष्यते ।
 किम् तर्हि ।
 इक् विशेष्यते ।
 रेफवकारान्तस्य इकः धातोः इति ।
 एवम् अपि कुर्कुरीयति मुर्मुरीयति इति अत्र प्राप्नोति ।
 तस्मात् धातुः एव विशेष्यः धातौ च विशेष्यमाणे उपधायाम् च इति वक्तव्यम्
 उपधादीर्घत्वे अभ्यासजिव्रिचतुर्णाम् प्रतिषेधः ।
 उपधादीर्घत्वे अभ्यासजिवृइचतुर्णाम् प्रतिषेधः वक्तव्यः ।
 रिर्यतुः रिर्युः ।
 संविव्यतुः संविव्युः ।
 जिव्रः ।
 चतुर्यिता चतुर्यितुम् ।
 उणादिप्रतिषेधः च । उणादीनाम् च प्रतिषेधः वक्तव्यः ।
 किर्योः गिर्योः इति ।
 अभ्यासप्रतिषेधः तावत् न वक्तव्यः ।
 हलि इति उच्यते न च अत्र हलादिम् पश्यामः ।
 यणादेशे कृते प्राप्नोति ।
 स्थानिवद्भावात् न भविष्यति ।
 प्रतिषिध्यते अत्र स्थानिवद्भावः दीर्घविधिम् प्रति न स्थानिवत् इति ।
 न एषः अस्ति प्रतिषेधः ।
 उक्तम् एतत् प्रतिषेधे स्वरदिर्घयलोपेषु लोपाजादेशः इति ।
 जिव्रिप्रतिषेधः च न वक्तव्यः ।
 उणादयः अव्युत्पन्नानि प्रातिपदिकानि ।
 चतुर्यिता चतुर्यितुम् इति सुपि न इति वर्तते ।
 यदि एवम् गीर्भ्याम् गीर्भिः इति अप्रसिद्धिः ।
 न सुपः विभक्तिविपरिणामात् गीर्भ्याम् गीर्भिः इति अदोषः ।
 उणादिप्रतिषेधः वक्तव्यः इति परिहृतम् एतत् उणादयः अव्युत्पन्नानि प्रातिपदिकानि इति
 अदसः अनोस्रेः ।
 अदसः अनोस्रेः इति वक्तव्यम् ।
 किम् इदम् अनोस्रेः इति ।
 अनोकारस्य असकारस्य अरेफकस्य इति ।
 अनोकारस्य ।
 अदः अत्र ।
 असकारस्य ।
 अदस्यते ।
 अरेफकस्य ।
 अदः ।
 तत् तर्हि वक्तव्यम् ।
 न वक्तव्यम् ।
 क्रियते न्यासे एव ।
 अविभक्तिकः निर्देशः ।
 अदस् , ओ , इति ।
 ओकारात् परः पतिषेधः पूर्वभूतः ।
 ततः सकारः ।
 ततः रेफः इति ।
 अथ वा न एवम् विज्ञायते अदसः असकारस्य इति ।
 कथम् तर्हि ।
 अकारः अस्य सकारस्य सः अयम् असिः असेः इति ।
 यदि एवम् अमुमुयङ् इति न सिध्यति अदद्र्यङ् इति प्राप्नोति ।
 अदमुयङ् इति भवितव्यम् अनन्त्यविकारे अन्त्यसदेशस्य कार्यम् भवति इति ।
 अदसः अद्रेः पृथक् मुत्वम् केचित् इच्छन्ति लत्ववत् ।
 केचित् अन्त्यसदेशस्य ।
 न इति एके ।
 असेः हि दृश्यते ।
 ।
 तत्र पदाधिकारात् अपदान्तस्य अप्राप्तिः ।
 तत्र पदाधिकारात् अपदान्तस्य न प्राप्नोति ।
 अमुया अमुयोः इति ।
 सिद्धम् तु सकारप्रतिषेधात् । सिद्धम् एतत् ।
 कथम् ।
 सकारप्रतिषेधात् ।
 यत् अयम् असेः इति प्रतिषेधम् शास्ति तत् ज्ञापयति आचार्यः अपदान्तस्य अपि भवति इति
 अथ दाद्ग्रहणम् किमर्थम् ।
 दाद्ग्रहणम् अन्त्यप्रतिषेधार्थम् ।
 दाद्ग्रहणम् क्रियते अन्त्यप्रतिषेधार्थम् ।
 अलः अन्त्यस्य मा भूत् इति ।
 अमुया अमुयोः इति
 ईत्त्वम् बहुवचनान्तस्य ।
 ईत्त्वम् बहुवचनान्तस्य इति वक्तव्यम् ।
 बहुवचने इति इयति उच्यमाने इह एव स्यात् ।
 अमीभिः अमीषु. इह न स्यात् ।
 अमी अत्र ।
 अमी आसते ।
 तत् तर्हि वक्तव्यम् ।
 न वक्तव्यम् ।
 न इदम् पारिभाषिकस्य बहुवचनस्य ग्रहणम् ।
 किम् तर्हि ।
 अन्वर्थग्रहणम् एतत् ।
 बहूनाम् अर्थानाम् वचनम् बहुवचनम् बहुवचने इति
 वाक्याधिकारः किमर्थः ।
 वाक्याधिकारः पदनिवृत्त्यर्थः ।
 वाक्याधिकारः क्रियते पदनिवृत्त्यर्थः ।
 पदाधिकारः निवर्त्यते ।
 न हि काकः वाश्यते इति अधिकाराः निवर्तन्ते ।
 दोषः खलु अपि स्यात् यदि वाक्याधिकारः पदाधिकारम् निवर्तयेत् ।
 इष्यन्ते एव उत्तरत्र पदकार्याणि तानि न सिध्यन्ति ।
 नश्छव्यप्रशान् इति ।
 पदनिवृत्त्यर्थम् इति न एवम् विज्ञायते पदस्य निवृत्त्यर्थम् पदनिवृत्त्यर्थम् इति ।
 किम् तर्हि. पदे निवृत्त्यर्थम् पदनिवृत्त्यर्थम् इति ।
 वाक्ये यावन्ति पदानि तेषाम् सर्वेषाम् टेः प्लुतः प्राप्नोति ।
 इष्यते च वाक्यपदयोः अन्त्यस्य स्यात् इति तत् च अन्तरेण यत्नम् न सिध्यति इति एवमर्थः वाक्याधिकारः ।
 अथ टिग्रहणम् किमर्थम् ।
 टिग्रहणम् अलः अन्त्यनियमे व्यञ्जनान्तार्थम् । टिग्रहणम् क्रियते अलः अन्त्यनियमे व्यञ्जनान्तस्य अपि यथा स्यात् ।
 अग्निचि३त् सोमसु३त् ।
 अस्ति प्रयोजनम् एतत् ।
 किम् तर्हि इति ।
 सर्वादेशप्रसङ्गः तु । सर्वादेशः तु टेः प्लुतः प्राप्नोति ।
 किम् कारणम् ।
 अचः इति वचनात् अन्त्यस्य न अन्त्यस्य इति वचनात् अचः न उच्यते च प्लुतः सः सर्वादेशः प्राप्नोति ।
 उक्तम् वा । किम् उक्तम् ।
 ह्रस्वः दीर्घः प्लुतः इति यत्र ब्रूयात् अचः इति एतत् तत्र उपस्थितम् द्रष्टव्यम् इति
 अशूद्रे इति किमर्थम् ।
 कुशली असि तुषजक ।
 अत्यल्पम् इदम् उच्यते 
 असूद्रे इति ।
 अशूद्रस्त्र्यसूयकेषु । अशूद्रस्त्र्यसूयकेषु इति वक्तव्यम् ।
 तत्र शूद्रे उदाहृतम् ।
 स्त्रियाम् 
 गार्गी अहम् , भोः आयुष्मती भव गार्गि ।
 असूयके 
 स्थाली अहम् , भोः आयुष्मान् एधि स्थालि३न् ।
 न एषा मम सञ्ज्ञा स्थाली इति ।
 किम् तर्हि दण्डिन्यायः मम विवक्षितः ।
 सः वक्तव्यः ।
 स्थाली अहम् भोः आयुष्मान् एधि स्थालिन् ।
 न मम दण्डिन्यायः विवक्षितः ।
 किम् तर्हि सञ्ज्ञा मम एषा ।
 असूयकः त्वम् असि जाल्म न त्वम् प्रत्यभिवादम् अर्हसि भिद्यस्व वृषल स्थालिन्
 भोराजन्यविशाम् वा ।
 भोराजन्यविशाम् वा इति वक्तव्यम् ।
 देवदत्तः अहम् भोः आयुष्मान् एधि देवदत्त भो३ः ।
 देवदत्त भोः ।
 भोः ।
 राजन्य ।
 इन्द्रवर्मा अहम् भोः आयुष्मान् एधि इन्द्रवर्म३न् ।
 इन्द्रवर्मन् ।
 राजन्य ।
 विट् ।
 इन्द्रपालितः अहम् भोः आयुष्मान् एधि इन्द्रपालित३ ।
 इन्द्रपालित ।
 अपरः आह 
 ।
 सर्वस्य एव नाम्नः प्रत्यभिवादे भोःशब्दः आदेशः वक्तव्यः ।
 देवदत्तः अहम् भोः आयुष्मान् एधि भो३ः ।
 आयुष्मान् एधि देवदत्त३ इति वा
 इह कस्मात् न भवति ।
 देवदत्त कुशली असि इति ।
 इह किम् चित् उच्यते किम् चित् प्रत्युच्यते ।
 अप्रधानम् उच्यते प्रधानम् प्रत्युच्यते ।
 तत्र प्रधानस्थस्य टिसञ्ज्ञकस्य प्लुत्या भवितव्यम् न च अत्र प्रधानस्थम् टिसञ्ज्ञम् ।
 इह अपि तर्हि न प्राप्नोति ।
 आधेयः अग्नि३ः न आधेय३ः इति ।
 न एतत् विचार्यते आधेयः न आधेयः अग्निः चेत् भवति इति ।
 किम् तर्हि ।
 इह अग्निसाधना क्रिया विचार्यते आधेयः अग्निः न आधेयः इति ।
 यदि एवम् द्वितीयः अग्निशब्दस्य प्रयोगः प्राप्नोति ।
 उक्तार्थानाम् अप्रयोगः इति न भविष्यति ।
 यदि एवम् आधेयशब्दस्य अपि तर्हि द्वितीयस्य प्रयोगः न प्राप्नोति उक्तार्थानाम् अप्रयोगः नाम भवति इति ।
 न एषः दोषः ।
 उक्तार्थानाम् अपि प्रयोगः दृश्यते ।
 तत् यथा ।
 अपूपौ द्वौ आनय ।
 ब्राह्मणौ द्वौ आनय इति
 दूरात् हूते इति उच्यते दूरशब्दः च अयम् अनवस्थितपदार्थकः ।
 तत् एव हि कम् चित् प्रति दूरम् कम् चित् प्रति अन्तिकम् भवति ।
 एवम् हि कः चित् कम् चित् आह ।
 एषः पार्श्वतः करकः तम् आनय इति ।
 सः आह ।
 उत्थाय गृहाण दूरम् न शक्ष्यामि इति ।
 अपरः आह 
 दूरम् मथुरायाः पाटलिपुत्रम् इति ।
 सः आह ।
 न दूरम् इदम् अन्तिकम् इति ।
 एवम् एषः दूरशब्दः अनवस्थितपदार्थकः तस्य अनवस्थितपदार्थकत्वात् न ज्ञायते कस्याम् अवस्थायाम् प्लुत्या भवितव्यम् इति ।
 एवम् तर्हि ह्वयतिना अयम् निर्देशः क्रियते ।
 ह्वयतिप्रसङ्गे यत् दूरम् ।
 किम् पुनः तत् ।
 तत्र प्राकृतात् प्रयत्नात् प्रयत्नविशेषे उपादीयमाने सन्देहः भवति श्रोष्यति न श्रोष्यति इति तत् दूरम् इह अवगम्यते
 हैहेग्रहणम् किमर्थम् ।
 हैहेप्रयोगे हैहेग्रहणम् हैहयोः प्लुत्यर्थम् ।
 हैहेप्रयोगे ःैहेग्रहणम् क्रियते हैहयोः प्लुतिः यथा स्यात् ।
 देवदत्त है३ ।
 देवदत्त हे३ ।
 अक्रियमाणे हि हैहेग्रहणे तयोः प्रयोगे अन्यस्य स्यात् ।
 अथ प्रयोगग्रहणम् किमर्थम् ।
 प्रयोगग्रहणम् अर्थवद्ग्रहणे अनर्थकार्थम् । प्रयोगग्रहणम् क्रियते अर्थवद्ग्रहणे अनर्थकयोः अपि यथा स्यात् ।
 देवदत्त है३ ।
 देवदत्त हे३ ।
 अथ पुनः हैहेग्रहणम् किमर्थम् ।
 पुनः हैहेग्रहणम् अनन्त्यार्थम् । पुनः हैहेग्रहणम् क्रियते अनन्त्ययोः अपि यथा स्यात् ।
 है३ देवदत्त ।
 हे३ देवदत्त इति
 गुरोः प्लुतविधाने लघोः अन्त्यस्य प्लुतप्रसङ्गः अन्येन विहितत्वात् ।
 गुरोः प्लुतविधाने लघोः अन्त्यस्य प्लुतः प्राप्नोति ।
 दे३वदत्त ।
 किम् कारणम् ।
 अन्येन विहितत्वात् ।
 अन्येन हि लक्षणेन लघोः अन्त्यस्य प्लुतः विधीयते दूराद्धूतेच इति ।
 न वा अनन्त्यस्य अपि इति वचनम् उभयनिर्देशार्थम् । न वा एषः दोषः ।
 किम् कारणम् ।
 अनन्त्यस्य अपि इति वचनम् उभयनिर्देशार्थम् भविष्यति ।
 अनन्त्यस्य अपि गुरोः अन्त्यस्य अपि टेः इति ।
 ननु च एतत् गुर्वपेक्षम् स्यात् ।
 अनन्त्यस्य अपि गुरोः अन्त्यस्य अपि गुरोः इति ।
 न इति आह ।
 द्व्यपेक्षम् एतत् ।
 अनन्त्यस्य अपि गुरोः अन्त्यस्य अपि टेः इति
 अथ प्राग्वचनम् किमर्थम् ।
 प्राग्वचनम् विभाषार्थम् ।
 प्राग्वचनम् क्रियते विभाषा यथा स्यात् ।
 प्राग्वचनानर्थक्यम् च एकैकस्य इति वचनात् । प्राग्वचनम् अनर्थकम् ।
 किम् कारणम् ।
 एकैकस्य इति वचनात् ।
 एकैकग्रहणम् क्रियते तत् विभाषार्थम् भविष्यति ।
 अस्ति अन्यत् एकैकग्रहणस्य प्रयोजनम् ।
 किम् ।
 युगपत् प्लुतः मा भूत् इति ।
 अनुदात्तम् पदम् एकवर्जम् इति वचनात् न अस्ति यौगपद्येन सम्भवः ।
 असिद्धः प्लुतः तस्य असिद्धत्वात् नियमः न प्राप्नोति ।
 न एषः दोषः ।
 यदि अपि इदम् तत्र असिद्धम् तत् तु इह सिद्धम् ।
 कथम् ।
 कार्यकालम् सञ्ज्ञापरिभाषम् इति यत्र कार्यम् तत्र उपस्थितम् द्रष्टव्यम् ।
 गुरोः अनृतः अनन्त्यस्य अपि एकैकस्य प्राचाम् ।
 उपस्थितम् इदम् भवति अनुदात्तम्पदमेकवर्जम् इति ।
 इह अपि तर्हि समावेशः न प्राप्नोति ।
 देवदत्त३ ।
 सिद्धासिद्धौ एतौ ।
 यौ हि सिद्धौ एव असिद्धौ एव वा तयोः नियमः ।
 यः तर्हि स्वरितप्लुतः तेन समावेशः प्राप्नोति ।
 स्वरितमाम्रेडितेऽसूयासम्मतिकोपकुत्सनेषु इति ।
 स्वरिते अपि उदात्तः अस्ति ।
 यः तर्हि अनुदात्तप्लुतः तेन समावेशः प्राप्नोति ।
 अनुदात्तम्प्रश्नान्ताभिपूजितयोः इति ।
 तस्मात् प्राग्वचनम् कर्तव्यम्
 ये यज्ञकर्मणि इति अतिप्रसङ्गः ।
 ये यज्ञकर्मणि इति अतिप्रसङ्गः भवति ।
 इह अपि प्राप्नोति ।
 ये देवासः दिव्येकादश स्थ इति ।
 सिद्धम् तु ये यजामहे इति ब्रूह्यादिषु उपसङ्ख्यानात् । सिद्धम् एतत् ।
 कथम् ।
 येयजामहेशब्दः ब्रूह्यादिषु उपसङ्ख्येयः
 प्रणवः इति उच्यते कः प्रणवः नाम ।
 पादस्य वा अर्धर्चस्य वा अन्त्यम् अक्षरम् उपसंहृत्य तदाद्यक्षरशेषस्य स्थाने त्रिमात्रम् ओङ्कारम् त्रिमात्रम् ओकारम् वा विदधति तम् प्रणवः इति आचक्षते ।
 अथ टिग्रहणम् किमर्थम् ।
 टिग्रहणम् सर्वादेशार्थम् ।
 यदा ओकारः तदा सर्वादेशः यथा स्यात् ।
 यदा ओङ्कारः तदा अनेकाल्शित्सर्वस्य इति सर्वादेशः भविष्यति
 अन्तग्रहणम् किमर्थम् ।
 याज्या नाम ऋचः वाक्यसमुदायः तत्र यावन्ति वाक्यानि सर्वेषाम् टेः प्लुतः प्राप्नोति ।
 इष्यते च अन्त्यस्य स्यात् इति तत् च अन्तरेण यत्नम् न सिध्यति इति एवमर्थम् अन्तग्रहणम्
 अग्नीत्प्रेषणे इति अतिप्रसङ्गः ।
 अग्नीत्प्रेषणे इति अतिप्रसङ्गः भवति ।
 इह अपि प्राप्नोति ।
 अग्नीदग्नीन्विहर ।
 सिद्धम् तु ओश्रावये परस्य च इति वचनात् । सिद्धम् एतत् ।
 कथम् ।
 ओश्रावये परस्य इति वक्तव्यम् ।
 ओ३ श्रा३वय ।
 आ३ श्रा३वय ।
 अपरः आह 
 ओश्रावयाश्रावययोः इति वक्तव्यम् ।
 ओ३ श्रा३वय ।
 अ३ श्र३वय
 बहुलम् अन्यत्र इति वक्तव्यम् ।
 उद्धर३ उद्धर ।
 आहर३ आहर ।
 तत् तर्हि वक्तव्यम् ।
 न वक्तव्यम् ।
 योगविभागः करिष्यते ।
 अग्नीत्प्रेषणे परस्य च विभाषा ।
 ततः पृष्ठप्रतिवचने हेः ।
 विभाषा इति एव ।
 अपरः आह 
 सर्वः एव प्लुतः साहसम् अनिच्छता विभाषा वक्तव्यः
 भर्त्सने पर्यायेण ।
 भर्त्सने पर्यायेण इति वक्तव्यम् ।
 चौर३ चौर ।
 चौर चौर३ ।
 कुशील३ कुशील ।
 कुशील कुशील३
 असूयादिषु वावचनम् ।
 असूयादिषु वा इति वक्तव्यम् ।
 कन्ये३ कन्ये ।
 कन्ये कन्ये ।
 शक्तिके३ शक्तिके ।
 शक्तिके शक्तिके
 किमर्थम् इदम् उच्यते ।
 ऐचोः उभयविवृद्धिप्रसङ्गात् इदुतोः प्लुतवचनम् ।
 ऐचोः उभयविऋद्धिप्रसङ्गात् इदुतोः प्लुतः उच्यते ।
 किम् उच्यते उभयविवृद्धिप्रसङ्गात् इति यदा नित्याः शब्दाः नित्येषु च शब्देषु कूटस्थैः अविचालिभिः वर्णैः भवितव्यम् अनपायोपजनविकारिभिः ।
 न एषः दोषः ।
 उभयविवृद्धिप्रसङ्गात् इति न एवम् विज्ञायते उभयोः विवृद्धिः उभयविवृद्धिः उभयविवृद्धिप्रसङ्गात् इति ।
 कथम् तर्हि ।
 उभयोः विवृद्धिः अस्मिन् सः अयम् उभयविवृद्धिः उभयविवृद्धिप्रसङ्गात् इति ।
 इमौ ऐचौ समाहारवर्णौ मात्रा अवर्णस्य मात्रा इवर्णोवर्णयोः इति तयोः प्लुतः उच्यमाने उभयविवृद्धिः प्राप्नोति ।
 तत् यथा ।
 अभिवर्धमानः गर्भः सर्वाङ्गपरिपूर्णः वर्धते ।
 अस्ति प्रयोजनम् एतत् ।
 किम् तर्हि इति ।
 तत्र अयथेष्टप्रसङ्गः । तत्र अयथेष्टम् प्रसज्येत ।
 चतुर्मात्रः प्लुतः प्राप्नोति ।
 सिद्धम् तु इदुतोः दीर्घवचनात् । सिद्धम् एतत् ।
 कथम् ।
 इदुतोः दीर्घः भवति इति वक्तव्यम् ।
 तत् एतत् कथम् कृत्वा सिद्धम् भवति ।
 यदि समः प्रविभागः मात्रा अवर्णस्य मात्रा इवर्णोवर्णयोः ।
 अथ हि अर्धमात्रा अवर्णस्य अध्यर्धमात्रा इवर्णोवर्णयोः अर्धतृतीयमात्रः प्राप्नोति ।
 अथ हि अध्यर्धमात्रा अवर्णस्य अर्धमात्रा इवर्णोवर्णयोः अर्धचतुर्थमात्रः प्राप्नोति ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् तत्र अयथेष्टप्रसङ्गः इति ।
 तत्र सौर्यभगवता उक्तम् अनिष्टिज्ञः वाडवः पठति ।
 इष्यते एव चतुर्मात्रः प्लुतः
 एचः प्लुतविकारे पदान्तग्रहणम् । एचः प्लुतविकारे पदान्तग्रहणम् कर्तव्यम् इह मा भूत् 
 भद्रम् करोषि गौ३ः इति ।
 विषयपरिगणनम् च ।
 विषयपरिगणनम् च कर्तव्यम् ।
 प्रश्नान्ताभिपूजितविचार्यमाणप्रत्यभिवादयाज्यान्तेषु इति वक्तव्यम् ।
 प्रश्नान्त ।
 अगम३ः पूर्व३न् ग्राम३न् अग्निभूत३इ ।
 पट३उ ।
 प्रश्नान्त ।
 अभिपूजित ।
 सिद्धः असि माणवक अग्निभूत३इ ।
 पट३उ ।
 अभिपूजित ।
 विचार्यमाण ।
 होतव्यम् दीक्षितस्य गृह३इ ।
 विचार्यमाण ।
 प्रत्यभिवाद ।
 आयुष्मान् एधि अग्निभूत३इ ।
 प्रत्यभिवाद ।
 याज्यान्त ।
 उक्षन्नाय वशन्नाय सोमपृष्ठाय वेधसे ।
 स्तोमैः विधेम अग्नय३इ
 आमन्त्रिते छन्दसि उपसङ्ख्यानम् ।
 आमन्त्रिते छन्दसि उपसङ्ख्यानम् कर्तव्यम् ।
 अग्न३इ पत्नीव३ः सजुः देवेन त्वष्ट्रा सोमम् पिब
 अथ कयोः इमौ य्वौ उच्येते ।
 इदुतोः इति आह ।
 तत् इदुतोः ग्रहणम् कर्तव्यम् ।
 न कर्तव्यम् ।
 प्र्कृतम् अनुवर्तते ।
 क्व प्रकृतम् ।
 पूर्वस्य अर्धस्य अदुत्तरस्य इदुतौ इति ।
 तत् वै प्रथमानिर्दिष्टम् षष्ठीनिर्दिष्टेन च इह अर्थः ।
 अचि इति एषा सप्तमी इदुतौ इति प्रथमायाः षष्ठीम् प्रकल्पयिष्यति तस्मिन्नितिनिर्दिष्टेपूर्वस्य इति
 किमर्थम् इदम् उच्यते न इकः यण् अचि इति एव सिद्धम् ।
 न सिध्यति ।
 असिद्धः प्लुतः प्लुतविकारौ च इमौ ।
 सिद्धः प्लुतः स्वरसन्धिषु ।
 कथम् ज्ञायते ।
 यत् अयम् प्लुतः प्रकृत्या इति प्लुतस्य प्रकृतिभावम् शास्ति ।
 कथम् कृत्वा ज्ञापकम् ।
 सतः हि कार्यिणः कार्येण भवितव्यम् ।
 इदम् तर्हि प्रयोजनम् दीर्घशाकलप्रतिषेधार्थम् ।
 दीर्घत्वम् शाकलम् च मा भूत् इति ।
 अग्ना३यिन्द्रम् ।
 पटा३वुदकम् ।
 एतत् अपि न अस्ति प्रयोजनम् ।
 आरभ्यते प्लुतपूर्वस्य यणादेशः प्लुतपुर्वस्य दीर्घशाकलप्रतिषेधार्थम् इति ।
 तत् न वक्तव्यम् भवति ।
 अवश्यम् तत् वक्तव्यम् यौ प्लुतपूर्वौ इदुतौ अप्लुतविकारौ तदर्थम् ।
 भो३यिन्द्र ।
 भो३यिह इति ।
 यदि तर्हि तस्य निबन्धनम् अस्ति तत् एव वक्तव्यम् इदम् न वक्तव्यम् ।
 इदम् अपि अवश्यम् वक्तव्यम् स्वरार्थम् ।
 तेन हि सति उदात्तस्वरितयोर्यणःस्वरितोऽनुदात्तस्य इति एषः स्वरः प्रसज्येत ।
 अनेन पुनः सति असिद्धत्वात् न भविष्यति ।
 यदि तर्हि अस्य निबन्धनम् अस्ति इदम् एव वक्तव्यम् तत् न वक्तव्यम् ।
 ननु च उक्तम् तत् अपि अवश्यम् वक्तव्यम् यौ प्लुतपूर्वौ इदुतौ अप्लुतविकारौ तदर्थम् भो३यिन्द्र भो३यिह इति ।
 छान्दसम् एतत् दृष्टानुविधिः छन्दसि भवति ।
 यत् तर्हि न छान्दसम् ।
 भो३यिन्द्रम् साम गायति ।
 एषः अपि छन्दसि दृष्टस्य अनुप्रयोगः इति ।
 किम् नु यणा भवति इह न सिद्धम् य्वौ इदुतोः यत् अयम् विदधाति ।
 तौ च मम स्वरसन्धिषु सिद्धौ शाकलदीर्घविधी तु निवर्त्यौ ।१. इक् तु यदा भवति प्लुतपूर्वः तस्य यणम् विदधाति अपवादम् ।
 तेन तयोः च न शाकलदीर्घौ यण्स्वरबाधनम् एव तु हेतुः
