 विधिः इति कः अयम् शब्दः ।
 विपूर्वात् धाञः कर्मसाधनः इकारः ।
 विधीयते विधिः इति ।
 किम् पुनः विधीयते ।
 समासः विभक्तिविधानम् पराङ्गवद्भावः च ।
 किम् पुनः अयम् अधिकारः आहोस्वित् परिभाषा ।
 कः पुनः अधिकारपरिभाषयोः विशेषः ।
 अधिकारः प्रतियोगम् तस्य अनिर्देशार्थः इति योगे योगे उपतिष्ठते ।
 परिभाषा पुनः एकदेशस्था सती सर्वम् शास्त्रम् अभिज्वलयति प्रदीपवत् ।
 तत् यथा प्रदीपः सुप्रज्वलितः एकदेशस्थः सर्वम् वेश्म अभिज्वलयति ।
 कः पुनः अत्र प्रयत्नविशेषः ।
 अधिकारे सति स्वरयितव्यम् परिभाषायाम् पुनः सत्याम् सर्वम् अपेक्ष्यम् ।
 तथा इदम् अपरम् द्वैतम् भवति ।
 एकार्थीभावः वा सामर्थ्यम् स्यात् व्यपेक्षा वा इति ।
 तत्र एकार्थीभावे सामर्थ्ये अधिकारे च सति समासः एकः सङ्गृहीतः भवति बिभक्तिविधानम् पराङ्गवद्भावः च असङ्गृहीतः ।
 व्यपेक्षायाम् पुनः सामर्थ्ये अधिकारे च सति बिभक्तिविधानम् पराङ्गवद्भावः च सङ्गृहीतः समासः तु एकः असङ्गृहीतः ।
 अन्यत्र खलु अपि समर्थग्रहणानि युक्तग्रहणानि च कर्तव्यानि भवन्ति ।
 क्व अन्यत्र ।
 इसुसोः सामर्थ्ये न चवाहाहैवयुक्ते इति ।
 व्यपेक्षायाम् पुनः सामर्थ्ये परिभाषायाम् च सत्याम् यावान् व्याकरणे पदगन्धः अस्ति सः सर्वः सङ्गृहीतः भवति समासः तु एकः असङ्गृहीतः ।
 तत्र एकार्थीभावः सामर्थ्यम् परिभाषा च इति एवम् सूत्रम् अभिन्नतरकम् भवति ।
 एवम् अपि क्व चित् अकर्तव्यम् समर्थग्रहणम् क्रियते क्व चित् च कर्तव्यम् न क्रियते ।
 अकर्तव्यम् तावत् क्रियते समर्थानाम् प्रथमात् वा इति ।
 कर्तव्यम् च न क्रियते कर्मणि अण् समर्थात् इति ।
 ननु च गम्यते तत्र सामर्थ्यम् ।
 कुम्भकारः नगरकारः इति ।
 सत्यम् गम्यते उत्पन्ने तु प्रत्यये ।
 सः एव तावत् समर्थात् उत्पाद्यः ।
 अथ समर्थग्रहणम् किमर्थम् ।
 वक्ष्यति द्वितीया श्रितादिभिः समस्यते ।
 कष्टश्रितः नरकश्रितः इति ।
 समर्थग्रहणम् किमर्थम् ।
 पश्य देवदत्त कष्टम् ।
 श्रितः विष्णुमित्रः गुरुकुलम् ।
 तृतीया तत्कृतार्थेन गुणवचनेन ।
 शङ्कुलाखण्डः किरिकाणः ।
 समर्थग्रहणम् किमर्थम् ।
 तिष्ठ त्वम् शङ्कुलया ।
 खण्डः धावति मुसलेन ।
 चतुर्थी तदर्थार्थबलिहितसुखरक्षितैः ।
 गोहितम् अश्रहितम् ।
 समर्थग्रहणम् किमर्थम् ।
 सुखम् गोभ्यः ।
 हितम् देवदत्ताय ।
 पञ्चमी भयेन ।
 वृकभयम् दस्युभयम् चोरभयम् ।
 समर्थग्रहणम् किमर्थम् ।
 गच्छ त्वम् मा वृकेभ्यः ।
 भयम् देवदत्तस्य यज्ञदत्तात् ।
 षष्ठी सुबन्तेन समस्यते राजपुरुषः , ब्राह्मणकम्बलः ।
 समर्थग्रहणम् किमर्थम् ।
 भार्या राज्ञः ।
 पुरुषः देवदत्तस्य ।
 सप्तमी शौण्डैः अक्षशौण्डः , स्त्रीशौण्डः ।
 समर्थग्रहणम् किमर्थम् ।
 कुशलः देवदत्तः अक्षेषु ।
 शौण्डः पिबति पानागारे ।
 अथ क्रियमाणे अपि समर्थग्रहणे इह कस्मात् न भवति महत् कष्टम् श्रितः इति ।
 न वा भवति महाकष्टश्रितः इति ।
 भवति यदा एतत् वाक्यम् भवति महत् कष्टम् महाकष्टम् , महाकष्टम् श्रितः महाकष्टश्रितः इति ।
 यदा तु एतत् वाक्यम् भवति महत् कष्टम् श्रितः इति तदा न भवितव्यम् तदा च प्रप्नोति ।
 तदा कस्मात् न भवति ।
 कस्य कस्मात् न भवति ।
 किम् द्वयोः आहोस्वित् बहूनाम् ।
 बहूनाम् कस्मात् न भवति ।
 सुप् सुपा इति वर्तते ।
 ननु च भोः आकृतौ शास्त्राणि प्रवर्तन्ते ।
 तत् यथा प्रातिपदिकात् इति वर्तमाने अन्यस्मात् च अन्यस्मात् च प्रातिपदिकात् उत्पत्तिः भवति ।
 सत्यम् एतत् ।
 आकृतिः तु प्रत्येकम् परिसमाप्यते ।
 यावति एतत् परिसमाप्यते प्रातिपदिकात् इति तावतः उत्पत्त्या भवितव्यम् ।
 प्रत्येकम् च एतत् परिसमाप्यते न समुदाये ।
 एवम् इह अपि यावति एतत् परिसमाप्यते सुप् सुपा इति तावतः समासेन भवितव्यम् ।
 द्वयोः द्वयोः च एतत् परिसमाप्यते न बहुषु ।
 द्वयोः तर्हि कस्मात् न भवति ।
 असामर्थ्यात् ।
 कथम् असामर्थ्यम् ।
 सापेक्षम् असमर्थम् भवति इति ।
 यदि सापेक्षम् असमर्थम् भवति इति उच्यते राजपुरुषः अभिरूपः राजपुरुषः दर्शनीयः अत्र वृत्तिः न प्राप्नोति ।
 न एषः दोषः ।
 प्रधानम् अत्र सापेक्षम् ।
 भवति च प्रधानस्य सापेक्षस्य अपि समासः ।
 यत्र तर्हि अप्रधानम् सापेक्षम् भवति तत्र ते वृत्तिः न प्राप्नोति देवदत्तस्य गुरुकुलम् , देवदत्तस्य गुरुपुत्रः , देवदत्तस्य दासभार्या इति ।
 न एषः दोषः ।
 समुदायपेक्षा अत्र षष्ट्ःी सर्वम् गुरुकुलम् अपेक्षते ।
 यत्र तर्हि न समुदायपेक्षा षष्ट्ःी तत्र वृत्तिः न प्राप्नोति किम् ओदनः शालीनाम् ।
 सक्त्वाढकम् आपणीयानाम् ।
 कुतः भवान् पाटलिपुत्रकः ।
 इह च अपि देवदत्तस्य गुरुकुलम् , देवदत्तस्य गुरुपुत्रः , देवदत्तस्य दासभार्या इति यदि एषा समुदायपेक्षा षष्ट्ःी स्यात् न एतत् नियोगतः गम्येत देवदत्तस्य यः गुरुः तस्य यः पुत्रः इति ।
 किम् तर्हि ।
 अन्यस्य अपि गुरुपुत्रः देवदत्तस्य किम् चित् इति एषः अर्थः गम्येत ।
 यतः तु नियोगतः देवदत्तस्य यः गुरुः तस्य यः पुत्रः इति एषः अर्थः गम्यते अतः मन्यामहे न समुदायपेक्षा षष्ट्ःी इति ।
 अन्यत्र खलु अपि समर्थग्रहणे सापेक्षस्य अपि कार्यम् भवति ।
 क्व अन्यत्र ।
 इसुसोः सामर्थ्ये ।
 ब्राहमणस्य सर्पिः करोति इति ।
 तस्मात् न अएत शक्यक् वक्तुम् सापेक्षम् असमर्थम् भवति इति ।
 वृत्तिः तर्हि कस्मात् न भवति महत् कष्टम् श्रितः इति ।
 सविशेषणानाम् वृत्तिः न वृत्तस्य वा विशेषणम् न प्रयुज्यते इति वक्तव्यम् ।
 यदि सविशेषणानाम् वृत्तिः न वृत्तस्य वा विशेषणम् न प्रयुज्यते इति उच्यते देवदत्तस्य गुरुकुलम् देवदत्तस्य गुरुपुत्रः देवदत्तस्य दासभार्या इति अत्र वृत्तिः न प्राप्नोति ।
 अगुरुकुलपुत्रादीनाम् इति वक्तव्यम् ।
 तत् तर्हि वक्तव्यम् सविशेषणानाम् वृत्तिः न वृत्तस्य वा विशेषणम् न प्रयुज्यते अगुरुकुलपुत्रादीनाम् इति ।
 न वक्तव्यम् ।
 वृत्तिः तर्हि कस्मात् न भवति ।
 अगमकत्वात् ।
 इह समानार्थेन वाक्येन भवितव्यम् समासेन च ।
 यः च इह अर्थः वाक्येन गम्यते महत् कष्टम् श्रितः इति न जातु चित् समासेन असौ गम्यते महत् कष्टश्रितः इति ।
 एतस्मात् हेतोः ब्रूमः अगमकत्वात् इति ।
 न ब्रूमः अपशब्दः स्यात् इति ।
 यत्र गमकः भवति भवति तत्र वृत्तिः ।
 तत् यथा देवदत्तस्य गुरुकुलम् , देवदत्तस्य गुरुपुत्रः , देवदत्तस्य दासभार्या इति ।
 यदि अगमकत्वम् हेतुः न अर्थः समर्थग्रहणेन ।
 इह अपि भार्या राज्ञः पुरुषः देवदत्तस्य इति यः अर्थः वाक्येन गम्यते न असौ जातु चित् समासेन असौ गम्यते भार्य राजपुरुषः देवदत्तस्य इति ।
 तस्मात् न अर्थः समर्थग्रहणेन ।
 इदम् तर्हि प्रयोजनम् ।
 अस्ति असमर्थसमासः नञ्समासः गमकः ।
 तस्य साधुत्वम् मा भूत् ।
 अकिञ्चित् कुर्वाणम् अमाषम् हरमाणम् अगाधात् उत्सृष्टम् इति ।
 एतत् अपि न अस्ति प्रयोजनम् ।
 अवश्यम् कस्य चित् नञ्समासस्य गमकस्य साधुत्वम् वक्तव्यम् ।
 असूर्यम्पश्यानि मुखानि अपुनर्गेयाः श्लोकाः अश्राद्धभोजी अलवणभोजी ब्राह्मणः ।
 सुट् अनपुंसकस्य एतत् नियमार्थम् भविष्यति ।
 एतस्य एव असमर्थसमासस्य नञ्समासस्य गमकस्य साधुत्वम् भवति न अन्यस्य इति ।
 तस्मान् न अर्थः समर्थग्रहणेन ।
 अथ क्रियमाणे अपि समर्थग्रहणे समर्थम् इति उच्यते किम् समर्थम् नाम ।
 पृथगर्थानाम् एकार्थीभावः समर्थवचनम् ।
 पृथगर्थानाम् पदानम् एकार्थीभावः समर्थम् इति उच्यते ।
 वाक्ये पृथगर्थानि राज्ञः पुरुषः इति ।
 समासे पुनः एकार्थानि राजपुरुषः इति ।
 किम् उच्यते पृथगर्थानि इति यावता राज्ञः पुरुषः आनीयताम् इति उक्ते राजपुरुषः इति च सः एव ।
 न अपि ब्रूमः अन्यस्य आनयनम् भवति इति ।
 कः तर्हि एकार्थीभावकृतः विशेषः ।
 सुबलोपः व्यवधानम् यथेष्टम् अन्यतरेण अभिसम्बन्धः स्वरः ।
 सुपः अलोपः भवति वाक्ये ।
 राज्ञः पुरुषः इति ।
 समासे पुनः न भवति ।
 राजपुरुषः इति ।
 व्यवधानम् च भवति वाक्ये ।
 राज्ञः ऋद्धस्य पुरुषः इति ।
 समासे न भवति ।
 राजपुरुषः इति ।
 यथेष्टम् अन्यतरेण अभिसम्बन्धः भवति वाक्ये ।
 रज्ञः पुरुषः पुरुषः राज्ञः इति ।
 समासे न भवति ।
 राजपुरुषः इति ।
 द्वौ स्वरौ भवतः वाक्ये ।
 रज्ञः पुरुषः ।
 समासे पुनः एकः एव ।
 राजपुरुषः इति ।
 न एते एकार्थीभावकृताः विशेषाः ।
 किम् तर्हि ।
 वाचनिकानि एतानि ।
 आह हि भगवान् सुपः धातुप्रातिपदिकयोः उपसर्जनम् पूर्वम् समासस्य अन्तः उदात्तः भवति इति ।
 इमे तर्हि एकार्थीभाव्कृताः विशेषाः ।
 सङ्ख्याविशेषः व्यक्ताभिदानम् ल्कुपसर्जनविशेषणम् चयोगः इति ।
 सङ्ख्याविशेषः भवति वाक्ये ।
 राज्ञः पुरुषः राज्ञोः पुरुषः राज्ञाम् पुरुषः इति ।
 समासे न भवति ।
 राजपुरुषः इति ।
 अस्ति कारणम् येन एतत् एवम् भवति ।
 किम् कारणम् ।
 यः असौ विशेषवाची शब्दः तदसान्निध्यात् ।
 अङ्ग हि भवान् तम् उच्चारयतु गंस्यते सः विशेषः ।
 ननु च न एतेन एवम् भवितव्यम् ।
 न हि शब्दकृतेन नाम अर्थेन भवितव्यम् ।
 अर्थकृतेन नाम शब्देन भवितव्यम् ।
 तत् एतत् एवम् दृश्यताम् ।
 अर्थरूपम् एव एतत् एवञ्जातीयकम् येन अत्र विशेषः न गम्यते इति ।
 अवश्यम् च एतत् एवम् विज्ञेयम् ।
 यः हि मन्यते यः असौ विशेषवाची शब्दः तदसान्निध्यात् अत्र विशेषः न गम्यते इति इह तस्य विशेषः गम्येत अप्सुचरः गोषुचरः वर्षासुजः इति ।
 व्यक्ताभिधानम् भवति वाक्ये ।
 ब्राह्मणस्य कम्बलः तिष्ठति इति ।
 समासे पुनः अव्यक्तम् ।
 ब्राह्मणकम्बलः तिष्ठति इति ।
 सन्देहः भवति सम्बुद्धिः स्यात् षष्ठीसमासः वा इति ।
 एषः अपि अविशेषः ।
 भवति हि किम् चित् वाक्ये अव्यक्तम् तत् च समासे व्यक्तम् ।
 वाक्ये तावत् अव्यक्तम् ।
 अर्धम् पशोः देवदत्तस्य इति ।
 सन्देहः भवति पशुगुणस्य वा देवदत्तस्य यत् अर्धम् अर्थ वा यः असौ सञ्ज्ञीभूतः पशुः नाम तस्य यत् अर्धम् इति ।
 तत् च समासे व्यक्तम् भवति ।
 अर्ध्हपशुः देवदत्तस्य इति ।
 उपसर्जनविशेषणम् भवति वाक्ये ।
 ऋद्धस्य राज्ञः पुरुषः इति ।
 समासे न भवति ।
 राजपुरुषः इति ।
 एषः अपि अदोषः ।
 समासे अपि उपसर्जनविशेषणम् भवति ।
 तत् यथा देवदत्तस्य गुरुकुलम् देवदत्तस्य गुरुपुत्रः देवदत्तस्य दासभार्या इति ।
 चयोगः भवति वाक्ये ।
 स्वचयोगः स्वामिचयोगः च ।
 स्वचयोगः राज्ञः गौः च अश्वः च पुरुषः च इति ।
 समासे न भवति ।
 राज्ञः गवाश्वपुरुषाः इति ।
 स्वामिचयोगः देवदत्तस्य च यज्ञदत्तस्य च विष्णुमित्रस्य च गौः इति ।
 समासे न भवति ।
 देवदत्तयज्ञदत्तविष्णुमित्राणाम् गौः इति ।
 अथ एतस्मिन् एकार्थीभाव्कृते विशेषे किम् स्वाभाविकम् शब्दैः अर्थाभिधानम् आहोस्वित् वाचनिकम् ।
 स्वाभाविकम् इति आह ।
 कुतः एतत् ।
 अर्थानादेशात् ।
 न हि अर्थाः आदिश्यन्ते ।
 कथम् पुनः अर्थान् आदिशन् एवम् ब्रूयात् न अर्थाः आदिश्यन्ते इत् ।
 यत् आह भवान् अनेकम् अन्यपदार्थे चार्थे द्वन्द्वः अपत्ये रक्ते निर्वृत्ते इति ।
 न एतानि अर्थादेशनानि ।
 स्वभावतः एतेषाम् शब्दानाम् एतेषु अर्थेषु अभिनिविष्टानाम् निमित्तत्वेन अन्वाख्यानम् क्रियते ।
 तत् यथा ।
 कूपे हस्तदक्षिणः पन्थाः ।
 अभ्रे चन्द्रमसम् पश्य इति ।
 स्वभावतः तत्रस्थस्य पथः चन्द्रमसः च निमित्तत्वेन अन्वाख्यानम् क्रियते ।
 एवम् इह अपि चार्थे यः सः द्वन्द्वसमासः अन्यपदार्थः यः सः बहुव्रीहिः इति ।
 किम् पुन कारणम् न आदिश्यन्ते ।
 तत् च लघ्वर्थम् ।
 लघ्वर्थम् हि अर्थाः न आदिश्यन्ते ।
 अवश्यम् हि अनेन अर्थान् आदिशता केन चित् शब्देन निर्देशः कर्तव्यः स्यात् ।
 तस्य च तावत् केन कृतः येन असौ क्रियते ।
 अथ तस्य केन चित् कृतः तस्य केन कृतः इति अनवस्था ।
 असम्भवः खलु अपि आदेशः तस्य ।
 कः हि नाम समर्थः धातुप्रातिपदिकप्रत्ययनिपातानाम् अर्थान् आदेष्टुम् ।
 न च एतत् मन्तव्यम् प्रत्ययार्थे निर्दिष्टे प्रकृत्यर्थः अनिर्दिष्टः इति ।
 भवति हि गुणाभिधाने गुणिनः सम्प्रत्ययः ।
 तत् यथा शुक्लः कृष्णः इति ।
 विषमः उपन्यासः ।
 सामान्यशब्दाः एते एवम् स्युः ।
 सामन्यशब्दाः च न अन्तरेण विशेषम् प्रकरणम् वा विशेषेषु अवतिष्ठन्ते ।
 यतः तु खलु नियोगतः वृक्षः इति उक्ते स्वभावतः कस्मिन् चित् एव विशेषे वृक्षशब्दः वर्तते अतः मन्यामहे न इमे सामान्यशब्दाः इति ।
 न चेत् सामान्यशब्दाः प्रकृतिः प्रकृत्यर्थे वर्तते प्रत्ययः प्रत्ययार्थे वर्तते ।
 अप्रवृत्तिः खलु अपि अर्थादेशनस्य ।
 बहवः हि शब्दाः येषाम् अर्थाः न विज्ञायन्ते ।
 जर्भरी तुर्फरीतू ।
 अन्तरेण खलु अपि शब्दप्रयोगम् बहवः अर्थाः गम्यन्ते अक्षिनिकोचैः पाणिविहारैः च ।
 न खलु अपि निर्ज्ञातस्य अर्थस्य अन्व्याख्यने किम् चित् प्रयोजनम् अस्ति ।
 यः हि ब्रूयात् पुरस्तात् आदित्यः उदेति पश्चात् अस्तम् एति मधुरः गुडः कटुकम् शृङ्गवेरम् इति किम् तेन कृतम् स्यात् ।
 वावचनानर्थक्यम् च स्वभावसिद्धत्वात् ।
 वावचनानर्थक्यम् ।
 किम् कारणम् ।
 स्वभावसिद्धत्वात् ।
 इह द्वौ पक्षौ वृत्तिपक्षः अवृत्तिपक्षः च ।
 स्वभावतः च एतत् भवति वाक्यम् च समासः च ।
 तत्र स्वाभाविके वृत्तिविषये नित्ये समासे प्रप्ते वावचनेन किम् अन्यत् शक्यम् अभिसम्बन्धुम् अन्यत् अतः सञ्ज्ञायाः ।
 न च सञ्ज्ञायाः भावाभावौ इष्येते ।
 तस्मात् न अर्थः वा वचनेन
 अथ ये वृत्तिम् वर्तयन्ति किम् ते आहुः ।
 परार्थाभिधानम् वृत्तिः इति आहुः ।
 अथ तेषाम् एवम् ब्रुवताम् किम् जहत्स्वार्था वृत्तिः आहोस्वित् अजहत्स्वार्था ।
 किम् च अतः ।
 यदि जहत्स्वार्था वृत्तिः राजपुरुषम् आनय इति उक्ते पुरुषमात्रस्य आनयनम् प्राप्नोति औपगवम् आनय इति उक्ते अपत्यमात्रस्य ।
 अथ अजहत्स्वार्था वृत्तिः उभयोः विद्यमानस्वार्थयोः द्वयोः द्विवचनम् इति द्विवचनम् प्राप्नोति ।
 का पुनः वृत्तिः न्याय्या ।
 जहत्स्वार्था ।
 युक्तम् पुनः यत् जहत्स्वार्था नाम वृत्तिः स्यात् ।
 बाढम् युक्तम् ।
 एवम् हि दृश्यते लोके ।
 पुरुषः अयम् परकर्मणि प्रवर्तमानः स्वम् कर्म जहाति ।
 तत् यथा तक्षा राजकर्मणि वर्तमानः स्वम् कर्म जहाति ।
 एवम् युक्तम् यत् राजा पुरुषार्थे वर्तमानः स्वम् अर्थम् जह्यात् उपगुः च अपर्त्यार्थे वर्तमानः स्वम् अर्थम् जह्यात् ।
 ननु च उक्तम् राजपुरुषम् आनय इति उक्ते पुरुषमात्रस्य आनयनम् प्राप्नोति औपगवम् आनय इति उक्ते अपत्यमात्रस्य इति ।
 न एषः दोषः ।
 जहत् अपि असौ स्वार्थम् न अत्यन्ताय जहाति ।
 यः परार्थविरोधी स्वार्थः तम् जहाति ।
 तत् यथा तक्षा राजकर्मणि वर्तमानः स्वम् तक्षकर्म जहाति न हिक्कितहसितकण्डूयितानि ।
 न च अयम् अर्थः परार्थविरोधी विशेषणम् नाम ।
 तस्मात् न हास्यति ।
 अथ वा अन्वयात् विशेषणम् भविष्यति ।
 तत् यथा ।
 घृतघटः तैलघटः इति निषिक्ते घृते तैले वा अन्व्ययात् विशेषणम् भवति अयम् घृतघटः अयम् तैलघटः इति ।
 विषमः उपन्यासः ।
 भवति हि तत्र या च यावती च अर्थमात्रा ।
 अङ्ग हि भवान् अग्नौ निष्टप्य घृतघटम् तृणकूर्चेन प्रक्षालयतु ।
 न गंस्यते सः विशेषः ।
 यथा तर्हि मल्लिकापुटः चम्पकपुतः इति निष्कीर्णासु अपि सुमनःसु अन्वयात् विशेषणम् भवति अयम् मल्लिकपुटः अयम् चम्पकपुटः इति ।
 अथ वा समर्थाधिकारः अयम् वृत्तौ क्रियते ।
 सामर्थम् नम भेदः संसर्गः वा ।
 अपरः आह भेदसंसर्गौ वा सामर्थ्यम् इति ।
 कः पुनः भेदः संसर्गः वा ।
 इह राज्ञः इति उक्ते सर्वम् स्वम् प्रसक्तम् पुरुषः इति उक्ते सर्वः स्वामि प्रसक्तः ।
 इह इदानीम् राजपुरुषः इति उक्ते राजा पुरुषम् निवर्तयति अन्येभ्यः स्वामिभ्यः पुरुषः अपि राजानम् अन्येभ्यः स्वेभ्यः ।
 एवम् एतस्मिन् उभयतः व्यवच्छिन्ने यदि जहाति कामम् जहातु ।
 न जातु चित् पुरुषमात्रस्य आनयनम् भविष्यति ।
 अथ वा पुनः अस्तु अजहत्स्वार्था वृत्तिः ।
 युक्तम् पुनः यत् अजहत्स्वार्था नाम वृत्तिः स्यात् ।
 बाढम् युक्तम् ।
 एवम् हि दृश्यते लोके ।
 भिक्षुकः अयम् द्वितीयाम् भिक्षाम् आसाद्य पूर्वाम् न जहाति सञ्चयाय प्रवर्तते ।
 ननु च उक्तम् उभयोः विद्यमानस्वार्थयोः द्वयोः द्विवचनम् इति द्विवचनम् प्राप्नोति इति ।
 कस्याः पुनः द्विवचनम् प्राप्नोति ।
 प्रथामायाः ।
 न प्रथमासमर्थः राजा ।
 षष्ठ्याः तर्हि ।
 न षष्ठीसमर्थः पुरुषः ।
 प्रथमायाः एव तर्हि प्राप्नोति ।
 ननु च उक्तम् न प्रथमासमर्थः राजा इति ।
 अभिनिहितः सः सः अर्थः अन्तर्भूतः प्रातिपदिकार्थः सम्पन्नः ।
 तत्र प्रातिपदिकार्थे प्रथमा इति प्रथमायाः एव द्विवचनम् प्राप्नोति ।
 सङ्घातस्य ऐकार्थ्यात् न अवयवसङ्ख्यातः सुबुत्पत्तिः ।
 सङ्घातस्य एकत्वम् अर्थः ।
 तेन अवयवसङ्ख्यातः सुबुत्पत्तिः न भविष्यति ।
 परस्परव्यपेक्षा सामर्थ्येम् एके ।
 परस्परव्यपेक्षा सामर्थ्येम् एके इच्छन्ति ।
 का पुनः शब्दयोः व्यपेक्षा ।
 न ब्रूमः शब्दयोः इति ।
 किम् तर्हि ।
 अर्थयोः ।
 इह राज्ञः पुरुषः इति उक्ते राजा पुरुषम् अपेक्षते मम अयम् इति ।
 पुरुषः अपि राजानम् अपेक्षते अहम् अस्य इति ।
 तयोः अभिसम्बन्धस्य षष्ठी वाचिका भवति ।
 तथा कष्टम् श्रितः इति क्रियाकारकयोः अभिसम्बन्धस्य द्वितीया वाचिका भवति ।
 अथ यदि एव एकार्थीभावः सामर्थ्यम् अथ अपि व्यपेक्षा सामर्थ्यम् किम् गतम् एतत् इयता सूत्रेण आहोस्वित् अन्यतरस्मिन् पक्षे भूयः सूत्रम् कर्तव्यम् ।
 गतम् इति आह ।
 कथम् ।
 समः अयम् अर्थशब्देन सह समासः ।
 सम् च उपसर्गः ।
 उपसर्गाः च पुनः एवमात्मकाः यत्र कः चित् क्रियावाची शब्दः प्रयुज्यते तत्र क्रियाविशेषम् आहुः ।
 न च इह कः चित् क्रियावाची शब्दः प्रयुज्यते येन समः सामर्थ्यम् स्यात् ।
 तत्र प्रयोगात् एतत् गन्तव्यम् नूनम् अत्र कः चित् प्रयोगार्हः शब्दः न प्रयुज्यते येन समः सामर्थ्यम् इति ।
 तत् यथा ।
 धूमम् दृष्ट्वा अग्निः अत्र इति गम्यते त्रिविष्टब्धकम् च दृष्ट्वा परिव्राजकः इति ।
 कः पुनः असौ प्रयोगार्हः शब्दः ।
 उच्यते ।
 सङ्गतार्थम् समर्थम् संसृष्टार्थम् समर्थम् सम्प्रेक्षितम् अर्थम् समर्थम् सम्बद्धार्थम् समर्थम् इति ।
 तत् यदा तावत् एकार्थीभावः सामर्थ्यम् तदा एवम् विग्रहः करिष्यते सङ्गतार्थः संसृष्टार्थः समर्थः इति ।
 तत् यथा सङ्गतम् घृतम् सङ्गतम् तैलम् इति उच्यते ।
 एकीभूतम् इति गम्यते ।
 यदा व्यपेक्षा सामर्थ्यम् तदा एवम् विग्रहः करिष्यते सम्प्रेक्षितार्थः समर्थः सम्बद्धार्थः समर्थः इति ।
 कः पुनः इह बध्नात्यर्थः ।
 सम्बद्धः इति उच्यते यः रज्ज्वा अयसा वा कीले व्यतिषिक्तः भवति ।
 न अवश्यम् बध्नातिः व्यतिषङ्गे एव वर्तते ।
 किम् तर्हि ।
 अहानौ अपि वर्तते ।
 तत् यथा सम्बद्धौ इमौ दम्यौ इति उच्येते यौ अन्योन्यम् न जहीतः ।
 अथ वा भवति च एवञ्जातीयकेषु बध्नातिः वर्तते ।
 तत् यथा ।
 अस्ति नः गर्गैः सम्बन्धः ।
 अस्ति नः वत्सैः सम्बन्धः ।
 संयोगः इति अर्थः ।
 अथ एतस्मिन् व्यपेक्षायाम् सामर्थ्ये यः असौ एकार्थीभाव्कृतः विशेषः स वक्तव्यः ।
 तत्र नानाकारकात् निघातयुष्मदस्मदादेशेप्रतिषेधः ।
 तत्र एतस्मिन् व्यपेक्षायाम् सामर्थ्ये नानाकारकात् निघातयुष्मदस्मदादेशाः प्राप्नुवन्ति ।
 तेषाम् प्रतिषेधः वक्तव्यः ।
 निघातः ।
 अयम् दण्डः ।
 हर अनेन ।
 अस्ति दण्डस्य हरतेः च व्यपेक्षा इति कृत्वा निघातः प्राप्नोति ।
 युष्मदस्मदादेशाः ।
 ओदनम् पच ।
 तव भविष्यति ।
 ओदनम् पच मम भविष्यति ।
 अस्ति ओदनस्य युष्मदस्मदोः च व्यपेक्षा इति कृत्वा वाम्नावादयः प्राप्नुवन्ति ।
 तेषाम् प्रतिषेधः वक्तव्यः ।
 किम् उच्यते नानाकारकात् इति यदा तेन एव आसज्य ह्रियते ।
 न अपि ब्रूमः अन्येन आसज्य ह्रियते इति ।
 किम् तर्हि ।
 शब्दप्रमाणकाः वयम् ।
 यत् शब्दः आह तत् अस्माकम् प्रमाणम् ।
 शब्दः च इह सत्ताम् आह ।
 अयम् दण्डः ।
 अस्ति इति गम्यते ।
 सः दण्डः कर्ता भूत्वा अन्येन शब्देन अभिसम्बध्यमानः करणम् सम्पद्यते ।
 तत् यथा ।
 कः चित् कम् चित् पृच्छति ।
 क्व देवदत्तः इति ।
 सः तस्मै आचष्टे ।
 असौ वृक्षे इति ।
 कतरस्मिन् ।
 यः तिष्ठति इति ।
 सः वृक्षः अधिकरणम् भूत्वा अन्येन शब्देन अभिसम्बध्यमानः कर्ता सम्पद्यते ।
 प्रचये समासप्रतिषेधः ।
 प्रचये समासप्रतिषेधः वक्तव्यः ।
 राज्ञः गौः च अश्वः च पुरुषः च राजगवाश्वपुरुषाः इति ।
 समर्थतराणाम् वा ।
 समर्थतराणाम् वा पदानाम् समासः भविष्यति ।
 कानि पुनः समर्थतराणि ।
 यानि द्वन्द्वभावीनि ।
 कुतः एतत् ।
 एषाम् हि आशुतरा वृत्तिः प्राप्नोति ।
 तत् यथा समर्थतरः अयम् माणवकः अध्ययनाय इति उच्यते ।
 आश्रुतरग्रन्थः इति गम्यते ।
 अपरः आह समर्थतराणाम् वा पदानाम् समासः भविष्यति ।
 कानि पुनः समर्थतराणि ।
 यानि द्वन्द्वभावीनि ।
 कुतः एतत् ।
 एतानि समानविभक्तीनि अन्यविभक्तिः राजा ।
 भवति विशेषः स्वस्मिन् भ्रातरि पितृव्यपुत्रे च ।
 समुदायसामर्थ्यात् वा सिद्धम् षमुदायसामर्थ्यात् वा पुनः सिद्धम् एतत् ।
 समुदायेन राज्ञः सामर्थ्यम् भवति न अवयवेन ।
 अपरः आह ।
 समर्थतराणाम् वा समुदायसामर्थ्यात् ।
 समर्थतराणाम् वा पदानाम् समासः भवति ।
 कुतः एतत् ।
 समुदायसामर्थ्यात् एव ।
 अस्मिन् पक्षे वा इति एतत् असमर्थितम् भवति ।
 एतत् च समर्थितम् ।
 कथम् ।
 न एव वा पुनः अत्र राज्ञः अश्वपुरुषौ अपेक्षमाणस्य गवा सह समासः भवति ।
 किम् तर्हि ।
 गोः राजानम् अपेक्षमाणस्य आस्वपुरुषाभ्याम् समासः समासः भवति ।
 प्रधानम् अत्र तद गौः भवति ।
 भवति च प्रधानस्य सापेक्षस्य अपि समासः ।
 आख्यातम् साव्ययकारकविशेषणम् वाक्यम् ।
 आख्यातम् साव्ययम् सकारकम् सकारकविशेषणम् वाक्यसञ्ज्ञम् भवति वक्तव्यम् ।
 साव्ययम् ।
 उच्चैः पठति ।
 नीचैः पठति ।
 सकारकम् ।
 ओदनम् पचति ।
 सकारकविशेषणम् ।
 ओदनम् मृदु विशदम् पचति ।
 सक्रियाविशेषणम् च इति वक्तव्यम् ।
 सुष्ठु पचति ।
 दुष्ठु पचति ।
 अपरः आह आख्यातम् सविशेषणम् इति एव ।
 सर्वाणि हि एतानि क्रियाविशेषणानि ।
 एकतिङ् ।
 एकतिङ् वाक्यसञ्ज्ञम् भवति वक्तव्यम् ।
 ब्रूहि ब्रूहि ।
 समानवाक्ये निघातयुष्मदस्मदादेशाः ।
 समानवाक्ये इति प्रकृत्य निघातयुष्मदस्मदादेशाः वक्तव्याः ।
 किम् प्रयोजनम् ।
 नानावाक्ये मा भूवन् निघातादयः इति ।
 अयम् दण्डः ।
 हर अनेन ।
 ओदनम् पच ।
 तव भविष्यति ।
 ओदनम् पच ।
 मम भविष्यति ।
 योगे प्रतिषेधः चादिभिः ।
 चादिभिः योगे प्रतिषेधः वक्तव्यः ।
 ग्रामः तव च स्वम् मम च स्वम् ।
 किमर्थम् इचम् उच्यते ।
 यथान्यासम् एव चादिभिः योगे प्रतिषेधः उच्यते ।
 इदम् अद्य अपूर्वम् क्रियते वाक्यसञ्ज्ञा समानवाक्याधिकारः च ।
 तत् द्वेष्यम् विजानीयात् सर्वम् एतत् विकल्पते इति ।
 तत् आचार्यः सुहृत् भूत्वा अन्वाचष्टे चादिभिः योगे यथान्यासम् एव भवति इति ।
 समर्थनिघाते हि समानाधिकरणयुक्तयुक्तेषु उपसङ्ख्यानम् असमर्थत्वात् ।
 समर्थनिघाते हि समानाधिकरणयुक्तयुक्तेषु उपसङ्ख्यानम् कर्तव्यम् स्यात् ।
 समानाधिकरणे ।
 पटवे ते दास्यामि ।
 म्र्दवे ते दास्यामि ।
 समानाधिकरणे ।
 युक्तयुक्ते ।
 नद्याः तिष्ठति कूले ।
 वृक्षस्य लम्बते शाखा ।
 शालीनाम् ते ओदनम् ददामि ।
 शालीनाम् मे ओदनम् ददाति ।
 किम् पुनः कारणम् न सिध्यति ।
 असमर्थत्वात् ।
 राजगवीक्षीरे द्विसमासप्रसङ्गः द्विषष्ठीभावात् ।
 राजगवीक्षीरे द्विसमासप्रसङ्गः ।
 किम् कारणम् ।
 द्विषष्ठीभावात् ।
 द्वे हि अत्र षष्ठ्यौ ।
 राज्ञः गोः क्षीरम् इति ।
 किम् उच्यते द्विसमासप्रसङ्गः इति यावता सुप् सह सुपा इति वर्तते ।
 द्विसमासप्रसङ्गः इति न एवम् विज्ञायते द्वयोः सुबन्तयोः समासप्रसङ्गः द्विसमासप्रसङ्गः इति ।
 कथम् तर्हि ।
 द्विप्रकारस्य समासस्य प्रसङ्गः द्विसमासप्रसङ्गः इति ।
 राजगोक्षीरम् इति अपि प्राप्नोति न च एवम् भवितव्यम् ।
 भवितव्यम् च यदा एतत् वाक्यम् भवति गोः क्षीरम् गोक्षीरम् राज्ञः गोक्षीरम् राजगोक्षीरम् इति ।
 यदा तु एतत् वाक्यम् भवति राज्ञः गोः क्षीरम् इति तदा न भवितव्यम् तदा च प्राप्नोति ।
 तदा कस्मात् न भवति ।
 सिद्धम् तु राजविशिष्टायाः गोः क्षीरेण सामर्थ्यात् ।
 सिद्धम् एतत् ।
 कथम् ।
 राजविशिष्टायाः गोः क्षीरेण सह समासः भवति न केवलायाः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 यथा एव अयम् गवि यतते न क्षीरमात्रेण सन्तोषम् करोति एवम् राजनि अपि यतते ।
 राज्ञः या गौः तस्याः यत् क्षीरम् इति ।
 न एव वा पुनः अत्र गोः राजानम् अपेक्षमाणायाः क्षीरेण सह समासः प्राप्नोति ।
 किम् कारणम् ।
 असामर्थ्यात् ।
 कथम् असामर्थ्यम् ।
 सापेक्षम् असमर्थम् भवति इति ।
 कथम् तर्हि गोः क्षीरम् अपेक्षमाणायाः राज्ञा सह समासः भवति ।
 प्रधानम् अत्र तद गौः भवति ।
 भवति च प्रधानस्य सापेक्षस्य अपि समासः
 अथ किमर्थम् पदविधौ समर्थाधिकारः क्रियते ।
 पदविधौ समर्थवचनम् वर्णाश्रये शास्त्रे आनन्तर्यविज्ञानात्. पदविधौ समर्थाधिकारः क्रियते वर्णाश्रये शास्त्रे आनन्तर्यमात्रे कार्यम् यथा विज्ञायेत ।
 तिष्ठतु दधि अशान त्वम् शाकेन ।
 तिष्ठतु कुमारी छत्रम् हर देवदत्त इति ।
 समर्थाधिकारस्य विधेयसामानाधिकरण्यात् निर्देशानर्थक्यम् ।
 समर्थाधिकारः अयम् विधेयेन समानाधिकरणः ।
 किम् च विधेयम् ।
 समासः ।
 यावत् ब्रूयात् समर्थः समासः इति तावत् समर्थः पदविधिः ।
 न च राजपुरुषः इति एतस्याम् अवस्थायाम् समर्थाधिकारेण किम् चित् अपि शक्यम् प्रवर्तयितुम् निवर्तयितुम् वा ।
 समर्थाधिकारस्य विधेयसामानाधिकरण्यात् निर्देशः अनर्थकः ।
 सिद्धम् तु समर्थानाम् इति वचनात् ।
 सिद्धम् एतत् ।
 कथम् ।
 समर्थानाम् पदानाम् विधिः इति वक्तव्यम् ।
 एवम् अपि द्व्येकयोः न प्राप्नोति ।
 एकशेषनिर्देशात् वा ।
 अथ वा एकशेषनिर्देशः अयम्. समर्थस्य च समर्थयोः च समर्थानाम् च समर्थानाम् इति ।
 एवम् अपि षट्प्रभृतीनाम् एव प्राप्नोति ।
 षट्प्रभृतिषु हि एकशेषः परिसमाप्यते ।
 न एषः दोषः ।
 प्रत्येकम् वाक्यपरिसमाप्तिः दृष्टा इति द्व्येकयोः अपि भविष्यति ।
 एवम् अपि विविभक्तीनाम् न प्राप्नोति ।
 समर्थात् समर्थे पदात् पदे इति ।
 एवम् तर्हि समर्थपदयोः विधिशब्देन सर्वविभक्त्यन्तः समासः समर्थस्य विधिः समर्थविधिः , समर्थयोः विधिः समर्थविधिः , समर्थात् विधिः समर्थविधिः , समर्थे विधिः समर्थ्विधिः ।
 पदस्य विधिः पदविधिः , पदयोः विधिः पदविधिः , पदानाम् विधिः पदविधिः , पदात् विधिः पदविधिः , पदे विधिः पदविधिः ।
 समर्थविधिः च समर्थविधिः च समर्थविधिः च समर्थविधिः च समर्थविधिः च समर्थविधिः ।
 पदविधिः च पदविधिः च पदविधिः च पदविधिः च पदविधिः च पदविधिः ।
 समर्थविधिः च पदविधिः च समर्थः पदविधिः ।
 पूर्वः समासः उत्तरपदलोपी यादृच्छिकीविभक्तिः ।
 समानाधिकरणेषु उपसङ्ख्यानम् असमर्थत्वात् ।
 समानाधिकरणेषु उपसङ्ख्यानम् कर्तव्यम् ।
 वीरः पूरुषः वीरपुरुषः ।
 किम् पुनः कारणम् न सिध्यति ।
 असमर्थत्वात् ।
 कथम् असमर्थत्वम् ।
 द्रव्यम् पदार्थः इति चेत्. यदि द्रव्यम् पदार्थः न भवति तदा सामर्थ्यम् ।
 अथ हि गुणः पदार्थः भवति तदा सामर्थ्यम् ।
 अन्यः हि वीरत्वम् गुणः अन्यः हि पुरुषत्वम् ।
 न अन्यत्वम् अस्ति इति इयता सामर्थ्यम् भवति ।
 अन्यः हि देवदत्तः गोभ्यः अश्वेभ्यः च न च तस्य एतावता सामर्थम् भवति ।
 कः वा विशेषः यत् गुणे पदार्थे सामर्थ्यम् स्यात् द्रव्ये च न स्यात् ।
 एषः विशेषः ।
 एकम् तयोः अधिकरणम् अन्यः च वीरत्वम् गुणः अन्यः पुरुषत्वम् ।
 द्रव्यपदार्थिकस्य अपि तर्हि गुणभेदात् सामर्थ्यम् भविष्यति ।
 अशक्यः द्रव्यपदार्थिकेन द्रव्यस्य गुणकृतः उपकारः प्रतिज्ञातुम् ।
 ननु च अभ्यन्तरः असौ भवति ।
 यदि अपि अभ्यन्तरः न तु गम्यते ।
 न हि गुडः इति उक्ते मधुरत्वम् गम्यते शृङ्गवेरम् इति वा कटुकत्वम् ।
 गुणपदार्थिकेन अपि तर्हि अशक्यः गुणस्य द्रव्यकृतः उपकारः प्रतिज्ञातुम् ।
 अथ गुणपदार्थिकः प्रतिजानीते द्रव्यपदार्थिकः अपि कस्मात् न प्रतिजानीते ।
 एवम् अनयोः सामर्थ्यम् स्यात् वा न वा ।
 क्व च तावत् इदम् स्यात् समानाधिकरणेन इति ।
 यत्र सर्वम् समामन् इन्द्रः शक्रः पुरुहूतः पुरन्दरः ।
 कन्दुः कोष्ठः कुशूलः इति ।
 न एवञ्जातीयकानाम् समासेन भवितव्यम् प्रत्ययेन वा उत्पत्तव्यम् ।
 किम् कारणम् ।
 अर्थगत्यर्थः शब्दप्रयोगः ।
 अर्थम् प्रत्याययिष्यामि इति शब्दः प्रयुज्यते ।
 तत्र एकेन उक्तत्वात् तस्य अर्थस्य द्वितीयस्य प्रयोगेण न भवितव्यम् ।
 किम् कारणम् ।
 उक्तार्थानाम् अप्रयोगः इति ।
 न तर्हि इदानीम् इदम् भवति भृत्यभरणीयः इति ।
 न एतौ समानार्थौ ।
 एकः अत्र शक्यार्थे कृत्यः भवति अपरः अर्हत्यर्थे शक्यः भर्तुम् भृत्यः ।
 अर्हति भृतिम् भरणीयः ।
 भृत्यः भरणीयः भृत्यभरणीयः इति ।
 यदि तर्हि यत्र किम् चित् समानम् कः चित् विशेषः तत्र भवितव्यम् इह अपि तर्हि प्राप्नोति ।
 दर्शनीयायाः माता दर्शनीयमाता इति ।
 अत्र अपि किम् चित् समानम् कः चित् विशेषः ।
 किम् पुनः तत् ।
 सद्भावान्यभावौ ।
 न क्व चित् सद्भावान्यभावौ न स्तः उच्यते च समानाधिकरणेन इति ।
 तत्र प्रकर्षगतिः विज्ञास्यते यत्र साधीयः सामानाधिकरण्यम् ।
 क्व च साधीयः सामानाधिकरण्यम् ।
 यत्र सर्वम् समानम् सद्भावान्यभावौ द्रव्यम् च. अथ वा समानाधिकरणेन इति तत् समानम् आश्रीयते यत् समानम् भवति न च भवति ।
 न च एतत् समानम् क्व चित् अपि न भवति ।
 अथ वा यावत् ब्रूयात् समानद्रव्येण इति तावत् समानाधिकरणेन इति ।
 द्रव्यम् हि लोके अधिकरणम् इति उच्यते ।
 तत् यथा ।
 एकस्मिन् द्रव्ये व्युदितम् ।
 एकस्मिन् अधिकरणे व्युदितम् इति ।
 तथा व्याकरणे विप्रतिषिद्धम् च अनधिकरणवाचि इति अद्रव्यवाचि इति गम्यते ।
 एवम् अपि इदम् अवश्यम् कर्तव्यम् समानाधिकरणम् असमर्थवत् भवति इति ।
 किम् प्रयोजनम् ।
 सर्पिः कालकम् यजुः पीतकम् इति एवमर्थम् ।
 यदि समानाधिकरणम् असमर्थवत् भवति इति उच्यते सर्पिः पीयते यजुः क्रियते इति अत्र षत्वम् न प्राप्नोति ।
 अधात्वभिहितम् इति एवम् तत् ।
 एवम् च कृत्वा समानाधिकरणेषु उपसङ्ख्यानम् कर्तव्यम् ।
 वीरः पूरुषः वीरपुरुषः ।
 किम् कारणम् असमर्थत्वात् ।
 न वा वचनप्रामाण्यात् ।
 न वा कर्तव्यम् ।
 किम् कारणम् ।
 वचनप्रामाण्यात् ।
 वचनप्रामाण्यात् अत्र समासः भविष्यति ।
 किम् वचनप्रामाण्यम् ।
 समानमध्यमध्यमवीराः च इति ।
 लुप्ताख्यातेषु च ।
 लुप्ताख्यातेषु च उपसङ्ख्यानम् कर्तव्यम् ।
 निष्कौशाम्बिः निर्वाराणसिः ।
 लुप्ताख्यातेषु च ।
 किम् ।
 वचनप्रामाण्यात् ।
 किम् वचनप्रामाण्यम् ।
 कुगतिप्रादयः च इति ।
 अस्ति अन्यत् एतस्य वचने प्रयोजनम् ।
 किम् ।
 सुराजा अतिराजा इति ।
 न ब्रूमः वृत्तिसूत्रवचनप्रामाण्यात् इति ।
 किम् तर्हि ।
 वार्त्तिकवचनप्रामाण्यात् इति ।
 सिद्धम् तु क्वाङ्क्स्वतिदुर्गतिवचनात् प्रादयः क्तार्थे इति ।
 तदर्थगतेः वा ।
 तदर्थगतेः वा पुनः सिद्धम् एतत् ।
 किम् इदम् तदर्थगतेः इति ।
 तस्य अर्थः तदर्थः तदर्थस्य गतिः तदर्थगतिः तदर्थगतेः इति ।
 यस्य अर्थस्य कौशाम्ब्या सामर्थ्यम् सः निसा उच्यते ।
 अथ वा सः अर्थः तदर्थः तदर्थस्य गतिः तदर्थगतिः तदर्थगतेः इति ।
 यः अर्थः कौशाम्ब्या समर्थः सः निसा उच्यते ।
 अथ यत्र बहूनाम् समासप्रसङ्गः किम् तत्र द्वयोः द्वयोः समासः भवति आहोस्वित् अविशेषेण ।
 कः च अत्र विशेषः ।
 समासः द्वयोः द्वयोः चेत् द्वन्द्वे अनेकग्रहणम् ।
 समासः द्वयोः द्वयोः चेत् द्वन्द्वे अनेकग्रहणम् कर्तव्यम् ।
 चर्थे द्वन्द्वः ।
 अनेकम् इति वक्तव्यम् इह अपि यथा स्यात् ।
 प्लक्षन्यग्रोधखदिरपलाशाः इति ।
 न एषः दोषः ।
 अत्र अपि द्वयोः द्वयोः समासः भविष्यति ।
 द्वयोः द्वयोः समासः इति चेत् न बहुषु द्वित्वाभावात् ।
 द्वयोः द्वयोः समासः इति चेत् तत् न ।
 किम् कारणम् ।
 बहुषु द्वित्वाभावात् ।
 न बहुषु द्वित्वम् अस्ति ।
 न अवश्यम् एवम् विग्रहः कर्तव्यः प्लक्षः च न्यग्रोधः च खदिरः च पलाशः च इति ।
 किम् तर्हि एवम् विघ्रहः करिष्यते प्लक्षः च न्यग्रोधः च प्लक्षन्यग्रोधौ खदिरः च पलाशः च खदिरपलाशौ प्लक्षन्यग्रोधौ च खदिरपलाशौ प्लक्षन्यग्रोधखदिरपलाशाः इति ।
 होतृपोतृनेष्टोद्गातारः तर्हि न सिध्यन्ति ।
 होतापोतानेष्टोद्गातारः इति प्राप्नोति ।
 न च एवम् भवितव्यम् ।
 भवितव्यम् च यदा एवम् विग्रहः क्रियते होता च पोता च होतापोतारौ नेष्टा च उद्गाता च नेष्टोद्गातारौ होतापोतारौ च नेष्टोद्गातारौ च होतापोतानेष्टोद्गातारः इति ।
 होतृपोतृनेष्टोद्गातारः तु न सिध्यन्ति ।
 समासान्तप्रतिषेधः च ।
 समासान्तस्य च प्रतिषेधः वक्तव्यः ।
 वाक्त्वक्स्रुग्दृषदम् इति ।
 वाक्त्वचस्रुग्दृषदम् इति प्राप्नोति ।
 न एषः दोषः ।
 अत्र अपि परेण परेण सह समासः भविष्यति ।
 स्रुक् च दृषदम् च स्रुग्दृषदम् त्वक् च स्रुग्दृषदम् च त्वक्स्रुग्दृषदम् वाक् च त्वक्स्रुग्दृषदम् च वाक्त्वक्स्रुग्दृषदम् इति ।
 होतृपोतृनेष्टोद्गातारः एवम् तर्हि सिध्यन्ति ।
 इह च सुसुक्ष्मजटकेशेन सुनताजिवासना समन्तशितिरन्ध्रेण द्वयोः वृत्तौ न सिध्यति ।
 अस्तु तर्हि अविशेषेण ।
 अविशेषेण बहुव्रीहौ अनेकपदप्रसङ्गः ।
 यदि अविशेषेण बहुव्रीहौ अनेकपदप्रसङ्गः ।
 तत्र कः दोषः ।
 तत्र स्वरसमासान्तपुंवद्भावेषु दोषः ।
 तत्र स्वरसमासान्तपुंवद्भावेषु दोषः भवति ।
 स्वर ।
 पूर्वशालाप्रियः अपरशालाप्रियः ।
 स्वर ।
 समासान्त ।
 पञ्चगवप्रियः ।
 समासान्त ।
 पुंवद्भाव ।
 खादिरेतरशम्यम् रौरवेतर्शम्यम् ।
 न वा अवयवतत्पुरुषत्वात् । न वा एषः दोषः ।
 किम् कारणम् ।
 अवयवतत्पुरुषत्वात् ।
 अवयवः अत्र तत्पुरुषसञ्ज्ञः तदाश्रयौ समासान्तपुंवद्भावौ भविष्यतः ।
 स्वरः कथम् ।
 तस्य अन्तोदात्तत्वम् विप्रतिषेधात् ।
 अन्तोदात्तत्वम् क्रियताम् पूर्वपदप्रकृतिस्वरः इति अन्तोदात्तत्वम् भवति विप्रतिषेधेन ।
 न एषः युक्तः विप्रतिषेधः ।
 विप्रतिषेधे परम् इति उच्यते ।
 पूर्वम् च अन्तोदात्तत्वम् परम् पूर्वपदप्रकृतिस्वरत्वम् ।
 न परविप्रतिषेधम् ब्रूमः ।
 किम् तर्हि ।
 अन्तरङ्गविप्रतिषेधम् ।
 निमित्तिस्वरबलीयस्त्वात् वा ।
 अथ वा निमित्तस्वरात् निमित्तिस्वरः बलीयान् इति वक्तव्यम् ।
 किम् पुनः निमित्तम् कः वा निमित्ती ।
 बहुव्रीहिः निमित्तम् तत्पुरुषः निमित्ती ।
 तत् तर्हि वक्तव्यम् निमित्तस्वरात् निमित्तिस्वरः बलीयान् इति ।
 न वक्तव्यम् ।
 एकशितिपात्स्वरवचनम् तु ज्ञापकम् निमित्तिस्वरबलीयस्त्वस्य ।
 यत् अयम् युक्तारोह्यादिषु एकशितिपच्छब्दम् पठति तत् ज्ञापयति आचार्यः निमित्तस्वरात् निमित्तिस्वरः बलीयान् इति ।
 कः पुनः अर्हति युक्तारोह्यादिषु एकशितिपच्छब्दम् पठितुम् ।
 एवम् किल नाम पठ्यते एकः शितिः एकशितिः एकः शितिः पादः यस्य इति ।
 तत् च न ।
 एवम् विग्रहः करिष्यते ।
 एकः शितिः एषु ते इमे एकशितयः एकशितयः पादाः यस्य इति ।
 अथ अपि एवम् विग्रहः क्रियते एकः शितिः एकशितिः एकः शितिः पादः यस्य इति एवम् अपि न अर्थः पाठेन ।
 इगन्ते द्विगौ इति एषः स्वरः अत्र बाधकः भविष्यति ।
 अस्य तर्हि बहुव्रीह्यवयवस्य तत्पुरुषञ्ज्ञा प्राप्नोति सुसुक्ष्मजटकेशेन सुनताजिवासना समन्तशितिरन्ध्रेण इति ।
 तत्र कः दोषः ।
 तस्य अन्तोदात्तत्वम् विप्रतिषेधात् इति अन्तोदात्तत्वम् स्यात् विप्रतिषेधेन ।
 न एषः दोषः ।
 न इदम् बहुव्रीह्यवयवस्य तत्पुरुषस्य लक्षणम् आरभ्यते ।
 किम् तर्हि ।
 यस्य बहुव्रीह्यवयवस्य तत्पुरुषस्य तत् लक्षणम् अस्ति तस्य अन्तोदात्तत्वम् भविष्यति विप्रतिषेधेन ।
 ननु च अस्य अपि अस्ति किम् विशेषणम् विशेष्येण बहुलम् इति. बहुलवचनात् न भविष्यति ।
 अस्य तर्हि बहुव्रीह्यवयवस्य तत्पुरुषञ्ज्ञा प्राप्नोति ।
 अधिकषष्टिवर्षः इति ।
 तत्र कः दोषः ।
 तस्य अन्तोदात्तत्वम् विप्रतिषेधात् इति अन्तोदात्तत्वम् स्यात् विप्रतिषेधेन ।
 न एषः दोषः ।
 इगन्ते द्विगौ इति एषः स्वरः भविष्यति ।
 यः तर्हि न इगन्तः अधिकशतवर्षः इति ।
 इह च अपि अधिकषष्टिवर्षः इति समासन्तः प्राप्नोति ।
 डच्प्रकरणे सङ्ख्यायाः तत्पुरुषस्य उपसङ्ख्यानम् निस्त्रिंशाद्यर्थम् इति ।
 न एषः दोषः ।
 अव्ययादेः इति एवम् तत् ।
 किम् पुनः कारणम् अव्ययादेः इति एवम् तत् ।
 इह मा भूत् गोत्रिंशत् गोचत्वारिंशत् इति ।
 बहुव्रीहिसञ्ज्ञा तर्हि प्राप्नोति. सङ्ख्यया अव्ययासन्नादूराधिकसङ्ह्याः सङ्ख्येये इति ।
 न सङ्ख्याम् सङ्ख्येये वर्तयिष्यामः ।
 कथम् ।
 एवम् विग्रहः करिष्यते अधिका षष्टिः वर्षाणाम् अस्य इति ।
 यथा तर्हि सः योगः प्रत्याख्यायते तथा पूर्वेण प्राप्नोति ।
 कथम् च सः योगः प्रत्याख्यायते ।
 अशिष्यः सङ्ख्योत्तरपदः सङ्ख्या इव अभिधायित्वात् इति ।
 प्रत्याख्याते तस्मिन् योगे सङ्ख्याम् सङ्ख्येये वर्तयिष्यामः ।
 तत्र एवम् विग्रहः करिष्यते अधिका षष्टिः वर्षाणि अस्य इति ।
 सर्वथ वयम् अधिकषष्टिवर्षात् न मुच्यामहे ।
 कथम् ।
 यावता सः च योगः प्रत्याख्यायते अयम् च विग्रहः अस्ति अधिका षष्टिः वर्षाणाम् अस्य इति ।
 यत् तु तत् उक्तम् अधिकषष्टिवर्षः न सिध्यति इति सः सिद्धः भवति ।
 कथम् ।
 यावता सः च योगः प्रत्याख्यायते अयम् च विग्रहः अस्ति अधिका षष्टिः वर्षाणि अस्य इति ।
 अधिकशतवर्षः तु न सिध्यति ।
 कर्तव्यः अत्र यत्नः
 सुप् इति किमर्थम् ।
 करोषि अटन् ।
 न एतत् अस्ति ।
 असामर्थ्यात् अत्र न भविष्यति ।
 कथम् असामर्थ्यम् ।
 समानाधिकरणम् असमर्थवत् भवति इति ।
 इदम् तर्हि ।
 पीड्ये पीड्यमान ।
 इदम् च अपि उदाहरणम् करोषि अटन् ।
 ननु च उक्तम् असामर्थ्यात् अत्र न भविष्यति ।
 कथम् असामर्थ्यम् ।
 समानाधिकरणम् असमर्थवत् भवति इति ।
 न एषः दोषः ।
 अधात्वभिहितम् इति एवम् तत् ।
 आमन्त्रितस्य पराङ्ग्वद्भावे षष्ठ्यामन्त्रितकारकवचनम् ।
 आमन्त्रितस्य पराङ्ग्वद्भावे षष्ठ्यन्तम् आमन्त्रितकारकम् च परस्य अङ्गवत् भवति इति वक्तव्यम् ।
 षष्थ्यन्तम् तावत् ।
 मद्राणाम् राजन् मगधानाम् राजन् ।
 आमन्त्रितकारकम् ।
 कुण्डेन अटन् ।
 न अस्ति अत्र विशेषः पराङ्गवद्भावे सति असति वा ।
 इदम् तर्हि ।
 परशुना वृश्चन् ।
 तन्निमित्तग्रहणम् वा ।
 तन्निमित्तग्रहणम् वा कर्तव्यम्. आमन्त्रितनिमित्तम् परस्य अङ्गवत् भवति इति वक्तव्यम् ।
 तत् च अवश्यम् अन्यतरत् वक्तव्यम् ।
 अवचने हि सुबन्तमात्रप्रसङ्गः ।
 अनुच्यमाने हि एतस्मिन् सुबन्त्रमात्रस्य पराङ्गवद्भावः प्राप्नोति ।
 अस्य अपि प्रसज्येत ।
 क्ष्त्रेण अग्ने स्वायुः संरभस्य मित्रेण अग्ने मित्रधेये यतस्व ।
 किम् पुनः अत्र ज्यायः ।
 तन्निमित्तग्रहणम् एव ज्यायः ।
 इदम् अपि सिद्धम् भवति ।
 गोषु स्वामिन् अश्वेषु स्वामिन् ।
 एतत् हि न एव षष्थ्यन्तम् न अपि आमन्त्रितकारकम् ।
 सुबन्तस्य पराङ्गवद्भावे समानाधिकरणस्य उपसङ्ख्यनम् अननन्तरत्वात् ।
 सुबन्तस्य पराङ्गवद्भावे समानाधिकरणस्य उपसङ्ख्यनम् कर्तव्यम् ।
 तीक्ष्णया सूच्या सीव्यन् तीक्ष्णेन परशुना वृश्चन् ।
 किम् पुनः कारणम् न सिध्यति ।
 अननन्तरत्वात् ।
 ननु च परस्य पराङ्गवद्भावे कृते पूर्वस्य अपि भविष्यति ।
 स्वरे अवधारणात् च ।
 स्वरे अवधारणात् च न सिध्यति ।
 स्वरे अवधारणम् क्रियते न आनन्तर्ये ।
 परम् अपि छन्दसि ।
 परम् अपि छन्दसि पूर्वस्य अङ्गवत् भवति इति वक्तव्यम् ।
 आ ते पितः मरुताम् सुम्नम् एतु ।
 प्रति त्वा दुहितः दिवः ।
 वृणीष्व दुहितः दिवः ।
 अव्ययप्रतिषेधः च ।
 अव्ययानाम् च प्रतिषेधः वक्तव्यः ।
 उच्चैः अधीयान नीचैः अधीयान ।
 अनव्ययीभावस्य ।
 अनव्ययीभावस्य इति वक्तव्यम् ।
 इह मा भूत् ।
 उपाग्नि अधीयान प्रत्यग्नि अधीयान ।
 अथ किमर्थम् स्वरे अवधारणम् क्रियते ।
 स्वरे अवधारणम् सुबलोपार्थम् ।
 स्वरे अवधारणम् क्रियते सुब्लः मा भूत् इति ।
 परशुना वृश्चन् ।
 न वा सुबन्तैकान्तत्वात् ।
 न वा कर्तव्यम् ।
 किम् कारणम् ।
 सुबन्तैकान्तत्वात् ।
 सुबन्तैकान्तः पराङ्गवद्भावः भवति ।
 प्रातिपदिकैकान्तः तु सुब्लोपे ।
 प्रातिपदिकैकान्तः तु भवति सुब्लोपे कृते ।
 प्रत्ययलक्षणेन सुबन्तैकान्तता स्यात् ।
 तस्मात् स्वरे अवधारणम् न कर्तव्यम् सुबलोपार्थम् ।
 प्रातिपदिकस्थायाः सुपः लुक् उच्यते ।
 तस्मात् स्वरग्रहणेन न अर्थः ।
 इदम् तर्हि प्रयोजनम् षत्वणत्वे मा भूताम् इति ।
 कूपे सिञ्चन् चर्म नमन् इति ।
 एतत् अपि न अस्ति प्रयोजनम् ।
 इह तावत् कूपे सिञ्चन् इति स्वाश्रयम् पदादित्वम् भविष्यति ।
 चर्म नमन् इति पूर्वपदात् सञ्ज्ञायाम् अगः इति एतस्मात् नियमात् न भविष्यति ।
 ननु च समासे एतत् भवति पूर्वपदम् उत्तरपदम् इति ।
 न इति आह ।
 अविशेषेण एतत् भवति ।
 पूर्वम् पदम् पूर्वपदम् उत्तरम् पदम् उत्तरपदम् इति ।
 प्राग्वचनम् किमर्थम् ।
 प्राग्वचनम् सञ्ज्ञानिवृत्त्यर्थम् ।
 प्राग्वचनम् क्रियते समाससञ्ज्ञायाः अनिवृत्तिः यथा स्यात् ।
 अक्रियमाणे हि प्राग्वचने अनवकाशाः अव्ययीभावादयः सञ्ज्ञाः समाससञ्ज्ञाम् बाधेरन् ।
 ताः मा बाधिषत इति प्राग्वचनम् क्रियते ।
 अथ क्रियमाणे अपि प्राग्वचने यावता अनवकाशाः अव्ययीभावादयः सञ्ज्ञाः कस्मात् एव न बाधन्ते ।
 क्रियमाणे हि प्राग्वचने सत्याम् समाससञ्ज्ञायाम् एताः अवयवसञ्ज्ञाः आरभ्यन्ते ।
 तत्र वचनसमावेशः भविष्यति ।
 समाससञ्ज्ञा अपि अनवकाशा ।
 सा वचनात् भविष्यति ।
 सावकाशा समाससञ्ज्ञा ।
 कः अवकाशः ।
 विस्पष्टादीनि अवकाशः ।
 विस्पष्टम् पटुः विस्पष्टपटुः इति ।
 न एषः अस्ति अवकाशः ।
 एषा हि आचार्यस्य शैली लक्ष्यते येन एव अवयवकार्यम् भवति तेन एव समुदायकार्यम् अपि भवति ।
 येन एव अवयवकार्यम् स्वरः तेन एव समुदाकार्यम् अपि समासः भविष्यति ।
 विस्पष्टादीनि गुणवचनेषु इति ।
 इदम् तर्हि काकतालीयम् अजाकृपाणीयम् ।
 अत्र अपि येन एव अवयवकार्यम् प्रत्ययोत्पत्तिः क्रियते तेन एव समुदाकार्यम् समाससञ्ज्ञा भविष्यति ।
 समासात् च तद्विषयात् ।
 इदम् तर्हि पुनाराजः पुनर्गवः ।
 अत्र अपि अवश्यम् तत्पुरुषसञ्ज्ञा वक्तव्य तत्पुरुषाश्रयः समासान्तः यथा स्यात् ।
 इदम् तर्हि ।
 पुनराधेयम् ।
 अत्र अपि अवश्यम् गतिसञ्ज्ञा वक्तव्या गतिकारकोपपदात् कृत् इति एषः स्वरः यथा स्यात् ।
 इदम् तर्हि पुनरुत्स्यूतम् वासः देयम् ।
 अत्र अपि अवश्यम् गतिसञ्ज्ञा वक्तव्या गतिः गतौ इति निघातः यथा स्यात् ।
 यदि तत् न अस्ति पुनश्चनसौ छन्दसि इति. सति तस्मिन् तेन एव सिद्धम् ।
 एवम् अपि एका सञ्ज्ञा इति वचनात् न अस्ति यौगपद्येन सम्भवः ।
 पर्यायः प्रसज्येत ।
 तस्मात् प्राग्वचनम् कर्तव्यम् ।
 सहवचनम् किमर्थम् ।
 सहवचनम् पृथक् असमासार्थम् ।
 सहग्रहणम् क्रियते सहभूतयोः समासञ्ज्ञा यथा स्यात् एकैकस्य मा भूत् इति ।
 किम् च स्यात् ।
 यदि एकैकस्य समासञ्ज्ञा स्यात् इह ऋक्पादः इति समासान्तः प्रसज्येत ।
 इह च राजाश्वः इति द्वौ स्वरौ स्याताम् ।
 कथम् च कृत्वा एकैकस्य सञ्ज्ञा प्राप्नोति ।
 प्रत्येकम् वाक्यपरिसमाप्तिः दृष्टा ।
 तत् यथा वृद्धिगुणसञ्ज्ञे प्रत्येकम् भवतः ।
 ननु च अयम् अपि अस्ति दृष्टान्तः समुदाये वाक्यपरिसमाप्तिः इति ।
 तत् यथा गर्गाः शतम् दण्ड्यन्ताम् इति ।
 अर्थिनः च राजानः हिरण्येन भवन्ति न च प्रत्येकम् दण्डयन्ति ।
 सति एतस्मिन् दृष्टान्ते यदि तत्र प्रत्येकम् इति उच्यते इह अपि सहग्रहणम् कर्तव्यम् ।
 अथ तत्र अन्तरेण प्रत्येकम् इति वचनम् प्रत्येकम् गुणवृद्धिसञ्ज्ञे भवतः इह अपि न अर्थः सहग्रहणेन ।
 एवम् तर्हि सिद्धे सति यत् सहग्रहणम् करोति तस्य एतत् प्रयोजनम् योगाङ्गम् यथा विज्ञायेत ।
 सति च योगाङ्गे योगविभागः करिष्यते ।
 सह सुप् समस्यते ।
 केन सह ।
 समर्थेन. अनुव्याचलत् अनुप्राविशत् ।
 ततः सुपा ।
 सुपा च सह सुप् समस्यते ।
 अधिकारः च लक्षणम् च ।
 यस्य समासस्य अन्यत् लक्षणम् न अस्ति इदम् तस्य लक्षणम् भविष्यति ।
 पुनरुत्स्यूतम् वासः देयम् पुनर्निष्कृतः रथः इति ।
 इवेन विभक्त्यलोपः पूर्वपदप्रकृतिस्वरत्वम् च ।
 इवेन सह समासः विभक्त्यलोपः पूर्वपदप्रकृतिस्वरत्वम् च वक्तव्यम् ।
 वाससीइव कन्ये इव ।
 किमर्थम् महती सञ्ज्ञा क्रियते ।
 अन्वर्थसञ्ज्ञा यथा विज्ञयेत ।
 अनव्ययम् अव्ययम् भवति इति अव्ययीभावः ।
 अव्ययीभावः च समासः अव्ययसञ्ज्ञः भवति इति एतत् न वक्तव्यम् भवति ।
 इह कस्मात् न भवति ।
 सुमद्राः सुमगधाः सपुत्रः सच्छात्रः इति ।
 समृद्धौ साकल्ये इति च प्राप्नोति ।
 न एषः दोषः ।
 इह कः चित् समासः पूर्वपदार्थप्रधानः , कः चित् उत्तरपदार्थप्रधानः , कः चित् अन्यपदार्थप्रधानः , कः चित् उभयपदार्थप्रधानः ।
 पूर्वपदार्थप्रधानः अव्ययीभावः , उत्तरपदार्थप्रधानः तत्पुरुषः , अन्यपदार्थप्रधानः बहुव्रीहिः उभयपदार्थप्रधानः द्वन्द्वः ।
 न च अत्र पूर्वपदार्थप्राधान्यम् गम्यते ।
 अथ वा न इमे समासार्थाः निर्दिश्यन्ते ।
 किम् तर्हि ।
 अव्ययार्थाः निर्दिश्यन्ते इमे ।
 एतेषु अर्थेषु यत् अव्ययम् वर्तते तत् सुबन्तेन समस्यते इति ।
 असादृश्ये इति किमर्थम् ।
 यथा देवदत्तः तथा यज्ञदत्तः इति ।
 असादृश्ये इति उच्यते ।
 तत्र इदम् न सिध्यति यथाशक्ति यथाबलम् इति ।
 किम् कारणम् ।
 यथा इति अयम् प्रकारवचने थाल् सः च सादृश्ये वर्तते ।
 न एषः दोषः ।
 अयम् यथाशब्दः अस्ति एव अव्युत्पन्नम् प्रातिपदिकम् वीप्सावाची ।
 अस्ति प्रकारवचने थाल् ।
 तत् यत् अव्युत्पन्नम् प्रातिपदिकम् वीप्सावाचि तस्य इदम् ग्रहणम् ।
 अथ यः प्रकारवचने थाल् तस्य ग्रहणम् कस्मात् न भवति ।
 पूर्वेण प्राप्नोति सादृश्यसम्पत्ति इति ।
 प्रतिषेधवचनसामर्थ्यात् न भविष्यति ।
 सुप् इति वर्तमाने पुनः सुब्ग्रहणम् किमर्थम् ।
 अव्ययम् इति एवम् तत् अभूत् सुब्मात्रे यथा स्यात् ।
 माषप्रति सूपप्रति ओदनप्रति ।
 अक्षादयः तृतीयान्ताः पूर्वोक्तस्य यथा न तत् । अक्षादयः तृतीयान्ताः परिणा सह समस्यन्ते इति वक्तव्यम् ।
 पूर्वोक्तस्य यथा न तत् ।
 अयथाजातीयके द्योत्ये ।
 अक्षेण न तथा वृत्तम् यथा पूर्वम् इति अक्षपरि शलाकापरि ।
 एकत्वे अक्षशलाकयोः ।
 अक्षशलाकयोः च एकवचनान्तयोः इति वक्तव्यम् ।
 इह मा भूत् ।
 अक्षाभ्याम् वृत्तम् अक्षैः वृत्तम् ।
 कितवव्यवहारे च ।
 कितवव्यवहारे इति वक्तव्यम् ।
 इह मा भूत् ।
 अक्षेण इदम् न वृत्तम् शकटेन यथा पूर्वम् ।
 योगविभागः कर्तव्यः ।
 विभाषा इति अयम् अधिकारः. ततः अपपरिबहिरञ्चवः पञ्चम्या इति ।
 पञ्चमीग्रहणम् शक्यम् अकर्तुम् ।
 कथम् ।
 सुबन्तेन इति वर्तते एतैः च कर्मप्रवचनीयैः योगे पञ्चमी विधीयते ।
 तत्र अन्तरेण अपि पञ्चमीग्रहणम् पञ्चम्यन्तेन एव समासः भविष्यति ।
 इदम् तर्हि प्रयोजनम् ।
 बहिःशब्देन योगे पञ्चमी न विधीयते ।
 तत्र अपि यथा स्यात् इति ।
 बहिर्ग्रामात् ।
 अथ क्रियमाणे अपि पञ्चमीग्रहणे यावता बहिःशब्देन योगे पञ्चमी न विधीयते कथम् एव एतत् सिध्यति ।
 पञ्चमीग्रहणसामर्थ्यात् ।
 मर्यादाभिविधिग्रहणम् शक्यम् अकर्तुम् ।
 कथम् ।
 पञ्चम्यन्तेन इति वर्तते आङा च कर्मप्रवचनीययुक्ते पञ्चमी विधीयते ।
 एतयोः च एव अर्थयोः आङ् कर्मप्रवचनीयसञ्ज्ञः भवति न अन्यत्र ।
 किम् उदाहरणम् ।
 अनुगङ्गम् हास्तिनपुरम् अनुगङ्गम् वाराणसी अनुशोणम् पाटलिपुत्रम् ।
 यस्य च आयामः इति उच्यते गङ्गा च अपि आयता वाराणसी अपि आयता ।
 तत्र कुतः एतत् गङ्गया सह समासः भविष्यति न पुनः वाराणस्या इति ।
 एवर्म् तर्हि लक्षणेन इति वर्तते गङ्गा च एव हि लक्षणम् न वाराणसी ।
 अथ वा यस्य च आयामः इति उच्यते गङ्गा च अपि आयता वाराणसी अपि आयता ।
 तत्र प्रकर्षगतिः विज्ञास्यते साधीयः यस्य आयामः इति ।
 साधीयः च गङ्गायाः न वाराणस्याः ।
 किमर्थः चकारः ।
 एवकारार्थः ।
 तिष्ठद्गुप्रभृतीनि एव ।
 क्व मा भूत् ।
 परमम् तिष्ठद्गु ।
 तिष्ठद्गु कालविशेषे ।
 तिष्ठद्गु कालविशेषे इति वक्तव्यम् ।
 तिष्ठन्ति गावः अस्मिन् काले तिष्ठद्गु ।
 वहद्गु ।
 खलेयवादीनि प्रथमान्तानि अन्यपदार्थे ।
 खलेयवादीनि प्रथमान्तानि अन्यपदार्थे समस्यन्ते ।
 खलेयवम् खलेबुसम् लूनयवम् लूयमानयवम् पूतयवम् पूयमानयवम् ।
 वावचनम् किमर्थम् ।
 विभाषा समासः यथ स्यात् ।
 समासेन मुक्ते वाक्यम् अपि यथा स्यात् ।
 पारम् गङ्गायाः इति ।
 न एतत् अस्ति प्रयोजनम् ।
 प्रकृता महाविभाषा ।
 तया वाक्यम् अपि भविष्यति ।
 इदम् तर्हि प्रयोजनम् अव्ययीभावेन मुक्ते षष्ठीसमासः यथा स्यात् ।
 गङ्गापारम् इति ।
 एतत् अपि न अस्ति प्रयोजनम् ।
 अयम् अपि विभाषा षष्ठीसमासः अपि ।
 तौ उभौ वचनात् भविष्यतः ।
 अतः उत्तरम् पठति ।
 पारे मध्ये षष्ठ्या वावचनम् ।
 पारे मध्ये षष्ठ्या वा इति वक्तव्यम् ।
 अवचने हि षष्ठीसमासाभावः यथा एकदेशिप्रधाने ।
 अक्रियमाणे हि वावचने षष्ठीसमासस्य अभावः स्यात् यथा एकदेशिप्रधाने ।
 तत् यथ एकदेशिसमासेन मुक्ते षष्ठीसमासः न भवति ।
 किम् पुनः कारणम् एकदेशिसमासेन मुक्ते षष्ठीसमासः न भवति ।
 समासतद्धितानाम् वृत्तिः विभाषा ।
 वृत्तिविषये नित्यः अपवादः ।
 इह पुनः वावचने क्रियमाणे एकया वृत्तिः विभाषा अपरया वृत्तिविषये विभाषापवादः ।
 एकारान्तनिपातनम् च ।
 एकारान्तनिपातनम् च कर्तव्यम् ।
 पारेगङ्गम् इति ।
 न कर्तव्यम् ।
 सप्तम्याः अलुका सिद्धम् ।
 भवेत् सिद्धम् यदा सप्तमी यदा तु अन्याः विभक्तयः तदा न सिध्यति ।
 नदीभिः सङ्ख्यासमासे अन्यपदार्थे प्रतिषेधः ।
 नदीभिः सङ्ख्यासमासे अन्यपदार्थे प्रतिषेधः वक्तव्यः ।
 द्वीरावतीकः देशः त्रीरावतीकः देशः ।
 नदीभिः सङ्ख्या इति प्राप्नोति ।
 न वक्तव्यः ।
 इह कः चित् समासः पूर्वपदार्थप्रधानः , कः चित् उत्तरपदार्थप्रधानः , कः चित् अन्यपदार्थप्रधानः , कः चित् उभयपदार्थप्रधानः ।
 पूर्वपदार्थप्रधानः अव्ययीभावः , उत्तरपदार्थप्रधानः तत्पुरुषः , अन्यपदार्थप्रधानः बहुव्रीहिः , उभयपदार्थप्रधानः द्वन्द्वः. न च अत्र पूर्वपदार्थप्राधान्यम् गम्यते ।
 ननु च यत् येन उच्यते सः तस्य अर्थः भवति ।
 अत्र च वयम् एताभ्याम् पदाभ्याम् एतम् अर्थम् उच्यमानम् पश्यामः ।
 एतत् एव च जानीमः यत् येन उच्यते सः तस्य अर्थः इति ।
 अपि च अन्यपदार्थता न प्रकल्पेत ।
 चित्रगुः शबलगुः इति ।
 किम् कारणम् ।
 अत्र अपि हि वयम् एताभ्याम् शब्दाभ्याम् एतम् अर्थम् उच्यमानम् पश्यामः ।
 यदि अपि अत्र एताभ्याम् शब्दाभ्याम् एषः अर्थः उच्यते अन्यपदार्थः अपि तु गम्यते ।
 तत्र अन्यपदार्थाश्रयः बहुव्रीहिः भविष्यति ।
 इह अपि तर्हि अन्यपदार्थः गम्यते स्वपदार्थः अपि तु गम्यते ।
 तत्र स्वपदार्थाश्रयः अव्ययीभावः प्राप्नोति ।
 एवम् तर्हि इदम् इह सम्प्रधार्यम् ।
 अव्ययीभावः क्रियताम् बहुव्रीहिः इति ।
 बहुव्रीहिः भविष्यति विप्रतिषेधेन ।
 भवेत् एकसञ्ज्ञाधिकारे सिद्धम् परङ्कार्यत्वे तु न सिध्यति ।
 आरम्भसामर्थ्यात् अव्ययीभावः प्राप्नोति परङ्कार्यत्वात् च बहुव्रीहिः ।
 परङ्कार्यत्वे च न दोषः ।
 नदीभिः सङ्ख्यायाः समाहारे अव्ययीभावः वक्तव्यः ।
 सः च अवश्यम् वक्तव्यः ।
 सर्वम् एकनदीतरे ।
 द्विगोः तत्पुरुषत्वे कानि प्रयोजनानि ।
 द्विगोः तत्पुरुषत्वे समासान्ताः प्रयोजनम् ।
 पञ्चगवम् दशगवम् पञ्चराजम् दशराजम् ।
 श्रितादिषु गमिगाम्यादीनाम् उपसङ्ख्यानम् ।
 श्रितादिषु गमिगाम्यादीनाम् उपसङ्ख्यानम् कर्तव्यम् ।
 ग्रामम् गमी ग्रमगमी ग्रमम् गामी ग्रामगामी ।
 श्रितादिभिः अहीने द्वितीयासमासवचनानर्थक्यम् बहुव्रीहिकृतत्वात् ।
 श्रितादिभिः अहीनवाचिन्याः द्वितीयायाः समासवचनम् अनर्थकम् ।
 किम् कारणम् ।
 बहुव्रीहिकृतत्वात् ।
 इह हि यः कष्टम् श्रितः कष्टम् अनेन श्रितम् भवति ।
 तत्र बहुव्रीहिणा सिद्धम् ।
 अहीने द्वीतीयास्वरवचनानर्थक्यम् च ।
 अहीने द्वितीया पूर्वपदम् प्रकृतिस्वरम् भवति इति एतत् स्वरवचनम् अनर्थकम् ।
 किम् कारणम् ।
 बहुव्रीहिकृतत्वात् एव ।
 जातिस्वरप्रसङ्गः तु ।
 जातिस्वरः तु प्राप्नोति ।
 ग्रामततः अरण्यगतः ।
 जातिकालसुखादिभ्यः अनाच्छादनात् क्तः अकृतमितप्रतिपन्नाः इति ।
 तत्र जातादिषु वावचनात् सिद्धम् ।
 यत् एतत् वा जाते इति एतत् वा जातादिषु इति वक्ष्यामि ।
 इमे जातादयः भविष्यन्ति ।
 ननु च भेदः भवति ।
 बहुव्रीहौ सति समासान्तोदात्तत्वेन अपि भवितव्यम् पूर्वपदप्रकृतिस्वरत्वेन अपि तत्पुरुषत्वे सति पूर्वपदप्रकृतिस्वरत्वेन एव ।
 न अस्ति भेदः ।
 यः अपि तत्पुरुषम् आरभते न तस्य दण्डवारितः बहुव्रीहिः ।
 तत्र तत्पुरुषे सति द्वौ समासौ द्वौ स्वरौ ।
 बहुव्रीहौ सति एकः समासः द्विस्वरत्वम् ।
 एवम् तर्हि सिद्धे सति यत् तत्पुरुषम् शास्ति तत् ज्ञापयति आचार्यः समाने अर्थे केवलम् विग्रहभेदात् यत्र तत्पुरुषः प्राप्नोति बहुव्रीहिः च तत्र तत्पुरुषः भवति इति ।
 किम् एतस्य ज्ञापने प्रयोजनम् ।
 राज्ञः सखा राजसखः ।
 राजा सखा अस्य इति बहुव्रीहिः न भवति ।
 न एतत् ज्ञापकसाध्यम् अपवादैः उत्सर्गाः बाध्यन्ते इति ।
 बाधकेन अनेन भवितव्यम् सामान्यविहितस्य विशेषविहितेन ।
 अथ न सामान्यविहितः ।
 यत् उच्यते बहुव्रीहिकृतत्वात् इति एतत् अयुक्तम् ।
 अस्ति खलु अपि विशेषः बहुव्रीहेः तत्पुरुषस्य च ।
 किम् शब्दकृतः अथ अर्थकृतः ।
 शब्दकृतः व अर्थकृतः च ।
 शब्दकृतः तावत् ।
 बहुव्रीहौ सति कपा भवितव्यम् ।
 तत्पुरुषे सति न भवितव्यम् ।
 अर्थकृतः ।
 तत्पुरुषे सति रुहादीनाम् क्तः कर्तरि भवति धात्वर्थस्य अनपवर्गे ।
 आरूढः वृक्षम् देवदत्तः इति ।
 बहुव्रीहौ व्यपवृक्ते कर्मणि भवति ।
 आरूढः वृक्षः देवदत्तेन इति ।
 अन्यथाजातीयकः खलु अपि प्रत्यक्षेण अर्थसम्प्रत्ययः अन्यथाजातीयकः सम्बन्धात् ।
 राज्ञः सखा राजसखा ।
 सम्बन्धात् एतत् गन्तव्यम् नूनम् राज अपि अस्य सखा इति ।
 उभयम् खलु अपि इष्यते स्वस्ति सोमसखा पुनः एहि ।
 गवाङ्सखः इति ।
 किम् उदाहरणम् ।
 खट्वारूढः जाल्मः ।
 क्षेपे इति उच्यते ।
 कः क्षेपः नाम ।
 अधीत्य स्नात्वा गुरुभिः अनुज्ञातेन खट्वा आरोढव्या ।
 यः इदानीम् अतः अन्यथ करोति सः खट्वारूढः अयम् जाल्मः ।
 न अतिव्रतवान् इति ।
 अत्यन्तसंयोगे समासस्य अविशेषवचनात् क्तेन समासवचनानर्थक्यम् ।
 अत्यन्तसंयोगे समासस्य अविशेषवचनात् क्तान्तेन च अक्तान्तेन च कालाः क्तान्तेन इति समासवचनम् अनर्थकम् ।
 अत्यन्तसंयोगे इति एव सिद्धम् ।
 अनत्यन्तसंयोगार्थम् तु ।
 अनत्यन्तसंयोगार्थम् तर्हि इदम् वक्तव्यम् ।
 षट् मुहूर्ताः चराचराः ।
 ते कदा चित् अहः गच्छन्ति कदा चित् रात्रिम् ।
 तत् उच्यते अहर्गताः रात्रिगताः इति ।
 न एतत् अस्ति ।
 गतग्रहणात् अपि एतत् सिद्धम् ।
 इदम् तर्हि ।
 अहरतिसृताः रात्र्यतिसृताः मासप्रमितः चन्द्रमाः ।
 तत्कृतार्थेन इति किमर्थम् ।
 दध्ना पटुः घृतेन पटुः ।
 न एतत् अस्ति ।
 असामर्थ्यात् अत्र न भविष्यति ।
 कथम् असामर्थ्यम् ।
 सापेक्षम् असमर्थम् भवति इति ।
 न हि दध्नः पटुना सामर्थ्यम् ।
 केन तर्हि ।
 भुजिना ।
 दध्ना भुङ्क्ते पटुः इति ।
 इह अपि तर्हि न प्राप्नोति ।
 शङ्कुलाखण्डः किरिकाणः इति ।
 अत्र अपि न शङ्कुलायाः खण्डेन सामर्थ्यम् ।
 केन तर्हि ।
 करोतिना ।
 शङ्कुलया कृतः खण्डः इति ।
 वचनात् भविष्यति ।
 इह अपि वचनात् भविष्यति दध्ना पटुः घृतेन पटुः इति ।
 तस्मात् तत्कृतार्थग्रहणम् कर्तव्यम् ।
 गुणवचनेन इति किमर्थम् ।
 गोभिः वपावान् धान्येन धनवान् ।
 किम् पुनः इह उदाहरणम् ।
 शङ्कुलाखण्डः देवदत्तः इति ।
 कथम् पुनः गुणवचनेन समासः उच्यमानः द्रव्यवचनेन स्यात् ।
 इह तृतीया तत्कृतार्थेन गुणेन इति इयता सिद्धम् ।
 सः अयम् एवम् सिद्धे सति यत् वचनग्रहणम् करोति तस्य एतत् प्रयोजनम् एवम् यथा विज्ञायेत गुणम् उक्तवता गुणवचनेन इति ।
 कथम् पुनः अयम् गुणवचनः सन् द्रव्यवचनः सम्पद्यते ।
 आरभ्यते तत्र मतुब्लोपः गुणवचनेभ्यः मतुपः लुक् इति ।
 तत् यथा शुक्लगुणः शुक्लः कृष्णगुणः कृष्णः एवम् खण्डगुणः खण्डः ।
 यदि एवम् न अर्थः कृतार्थग्रहणेन ।
 भवति हि शङ्कुलायाः खण्डेन सामर्थ्यम् ।
 असामर्थ्यात् च अत्र न भविष्यति दध्ना पटुः घृतेन पटुः इति ।
 तस्मत् न अर्थः तत्कृतार्थग्रहणेन ।
 तृतीयासमासे अर्थग्रहणम् अनर्थकम् अर्थगतिः हि अवचनात् ।
 तृतीयासमासे अर्थग्रहणम् अनर्थकम् ।
 किम् कारणम् ।
 अर्थगतिः हि अवचनात् ।
 अन्तरेण अपि वचनम् अर्थगतिः भविष्यति ।
 निर्देश्यम् इति चेत् तृतीयार्थनिर्देशः अपि ।
 अथ एवम् अपि निर्देशः कर्तव्यः इति चेत् तृतीयार्थनिर्देशः अपि कर्तव्यः स्यात् ।
 तृतीया तदर्थकृतार्थेन इति वक्तव्यम् ।
 तत् तर्हि वक्तव्यम् ।
 न वक्तव्यम् ।
 न अयम् अर्थनिर्देशः ।
 किम् तर्हि ।
 योगाङ्गम् इदम् निर्दिश्यते ।
 सति च योगाङ्गे योगविभागः करिष्यते ।
 तृतीया तत्कृतेन गुणवचनेन समस्यते ।
 ततः अर्थेन ।
 अर्थशब्देन च तृतीया समस्यते ।
 धान्याऋथः वसनार्थः ।
 पूर्वसदृशसमोनार्थ इति अर्थग्रहणम् न कर्तव्यम् भवति ।
 पूर्वादिषु अवरस्य उपसङ्ख्यानम् ।
 पूर्वादिषु अवरस्य उपसङ्ख्यानम् ।
 मासावरः अयम् संवत्सरावरः अयम् ।
 सदृशग्रहणे उक्तम् ।
 किम् उक्तम् ।
 सद्र्शग्रहणम् अनर्थकम् तृतीयासमासवचनात् ।
 षष्ठ्यर्थम् इति चेत् तृतीयासमासवचनानर्थक्यम् इति ।
 कर्तृकरणे कृता क्तेन ।
 कर्तृकरणे कृता क्तेन इति वक्तव्यम्. अहिहतः नखनिर्भिन्नः दात्रलूनः परशुच्छिन्नः ।
 कृता क्तेन इति किमर्थम् ।
 इह मा भूत् ।
 दात्रेण लूनवान् परशुना छिन्नवान् ।
 तत् तर्हि वक्तव्यम् ।
 न वक्तव्यम् ।
 बहुलवचनात् सिद्धम् ।
 कृत्र्यैः अधिकार्थवचने अन्यत्र अपि दृश्यते ।कृत्र्यैः अधिकार्थवचने अन्यत्र अपि दृश्यते इति वक्तव्यम् ।
 बुसोपेन्ध्यम् तृणोपेन्ध्यम् घनघात्यम् ।
 साधनम् कृता इति वा पादहारकाद्यर्थम् ।
 अथ वा साधनम् कृता सह समस्यते इति वक्तव्यम् ।
 किम् प्रयोजनम् ।
 पादहारकाद्यर्थम् ।
 पादाभ्याम् ह्रियते पादहारकः गले चोप्यते गलेचोपकः ।
 अन्नेन व्यञ्जनम् भक्ष्येण मिश्रीकरणम् इति असमर्थसमासः ।
 अन्नेन व्यञ्जनम् भक्ष्येण मिश्रीकरणम् इति असमर्थसमासः अयम् द्रष्टव्यः ।
 किम् कारणम् ।
 कारकाणाम् क्रियया सामर्थ्यात् ।
 कारकाणाम् क्रियया सामर्थ्यम् भवति न तेषाम् अन्योन्येन ।
 तत् यथा निश्रयण्या द्वाभ्याम् काष्ठाभ्याम् सामर्थ्यम् न तेषाम् अन्योन्येन ।
 एवम् तर्हि आह अयम् अन्नेन व्यञ्जनम् भक्ष्येण मिश्रीकरणम् इति न च अस्ति सामर्थ्यम् ।
 तत्र वचनात् समासः भविष्यति ।
 वचनप्रामाण्यात् इति चेत् नानाकारकाणाम् प्रतिषेधः । वचनप्रामाण्यात् इति चेत् नानाकारकाणाम् प्रतिषेधः वक्तव्यः ।
 तिष्ठतु दध्ना ओदनः भुज्यते देवदत्तेन ।
 सिद्धम् तु समानाधिकरणाधिकारे क्तः तृतीयापूर्वपदः उत्तरपदलोपः च षिद्धम् एतत् ।
 कथम् ।
 समानाधिकरणाधिकारे वक्तव्यम् क्तः तृतीयापूर्वपदः समस्यतेसुपा उत्तरपदस्य च लोपः भवति इति ।
 दध्ना उपसिक्तः दध्युपसिक्तः दध्युपसिक्तः ओदनः दध्योदनः गुडेन संसृष्टाः गुडसंसृष्टाः , गुडसंसृष्टाः धानाः गुडधानाः ।
 षष्ठीसमासः च युक्तपूर्णान्तः ।
 षष्ठीसमासः च युक्तपूर्णान्तः समस्यते उत्तरपदस्य च लोपः वक्तव्यः ।
 अश्वानाम् युक्तः अश्वयुक्तः अश्वयुक्तः रथः अश्वरथः ।
 दध्नः पूर्णः ददिपूर्णः दधिपूर्णः घटः दधिघटः ।
 तत् तर्हि बहु वक्तव्यम् ।
 न वा असमासे अदर्शनात् ।
 न वा वक्तव्यम् ।
 किम् कारणम् ।
 असमासे अदर्शनात् ।
 यत् हि असमासे दृश्यते समासे च न दृश्यते तत् लोपारम्भम् प्रयोजयति ।
 न च असमासे उपसिक्तशब्दः संसृष्टशब्दः पूर्णशब्दः वा दृश्यते ।
 कथम् तर्हि सामर्थ्यम् गम्यते ।
 युक्तार्थसम्प्रत्ययात् च सामर्थ्यम् ।
 दध्ना युक्तार्थता सम्प्रतीयते ।
 कथम् पुनः ज्ञायते दध्ना युक्तार्थता सम्प्रतीयते इति ।
 सम्प्रत्ययात् च तदर्थाध्यवसानम् ।
 सम्प्रत्ययात् च तदर्थः अध्यवसीयते ।
 अवश्यम् च एतत् एवम् विज्ञेयम् ।
 सम्प्रतीयमानार्थलोपे हि अनवस्था ।यः हि मन्यते सम्प्रतीयमानार्थानाम् शब्दानाम् लोपः भवति इति अनवस्था तस्य लोपस्य स्यात् ।
 दधि इति उक्ते बहवः अर्थाः गम्यन्ते मन्दकम् उत्तरकम् निलीनकम् इति तद्वाचिनाम् शब्दानाम् लोपः वक्तव्यः स्यात् ।
 तथा गुडः इति उक्ते मधुरशब्दस्य शृङ्गवेरम् इति उक्ते च कटुशब्दस्य ।
 अन्तरेण खलु अपि शब्दप्रयोगम् बहवः अर्थाः गम्यन्ते अक्षिनिकोचैः पाणिविहारैः च ।
 तद्वाचिनाम् शब्दानाम् लोपः वक्तव्यः स्यात् ।
 किम् चतुर्थ्यन्तस्य तदर्थमात्रेण समासः भवति ।
 एवम् भवितुम् अर्हति ।
 चतुर्थी तदर्थमात्रेण चेत् सर्वप्रसङ्गः अविशेषात् ।
 चतुर्थी तदर्थमात्रेण चेत् सर्वप्रसङ्गः सर्वस्य चतुर्थ्यन्तस्य तदर्थमात्रेण सह समासः प्राप्नोति ।
 अनेन अपि प्राप्नोति ।
 रन्धनाय स्थाली अवहननाय उलूखलम् इति ।
 किम् कारणम् ।
 अविशेषात् ।
 न हि कः चित् विशेषः उपादीयते एवञ्जातीयकस्य चतुर्थ्यन्तस्य तदर्थेन सह समासः भवति इति ।
 अनुपादीयमने विशेषे सर्वप्रसङ्गः ।
 बलिरक्षिताभ्याम् च अनर्थकम् वचनम् ।
 बलिरक्षिताभ्याम् च समासवचनम् अनर्थकम् ।
 यः हि महाराजाय बलिः महाराजार्थः सः भवति ।
 तत्र तदर्थः इति एव सिद्धम् ।
 यदि पुनः विकृतिः चतुर्थ्यन्ता प्रकृत्या सह समस्यते इति एतत् लक्षणम् क्रियेत ।
 विकृतिः प्रकृत्या इति चेत् अश्वघासादीनाम् उपसङ्ख्यानम् ।
 विकृतिः प्रकृत्या इति चेत् अश्वघासादीनाम् उपसङ्ख्यानम् कर्तव्यम् ।
 अश्वघासः श्वश्रूसुरम् हस्तिविधा इति ।
 अर्थेन नित्यसमासवचनम् ।
 अर्थ्शब्देन नित्यसमासः वक्तव्यः ।
 ब्राह्मणार्थम् क्षत्रियार्थम् ।
 किम् विकृतिः चतुर्थ्यन्ता प्रकृत्या सह समस्यते इति अतः अर्थेन नित्यसमासः वक्तव्यः ।
 न इति आह सर्वथा अर्थेन नित्यसमासः वक्तव्यः विग्रहः मा भूत् इति ।
 सर्वलिङ्गता च ।
 सर्वलिङ्गता च वक्तव्या ।
 ब्राह्मणार्थम् पयः ब्राह्मणार्थः सूपः ब्राह्मणार्था यवागूः इति ।
 किम् अर्थेन नित्यसमासः उच्यते इति अतः सर्वलिङ्गता वक्तव्या ।
 न इति आह ।
 सर्वथा सर्वलिङ्गता वक्तव्या ।
 किम् कारणम् ।
 अर्थशब्दः अयम् पुंलिङ्गः उत्तरपदार्थप्रधानः च तत्पुरुषः ।
 तेन पुंलिङ्गस्य एव समासस्य अभिधानम् स्यात् स्त्रीनपुंसकलिङ्गस्य न स्यात् ।
 तत् तर्हि बहु वक्तव्यम् ।
 विकृतिः प्रकृत्या इति वक्तव्यम् ।
 अश्वघासादीनाम् उपसङ्ख्यानम् कर्तव्यम् ।
 अर्थेन नित्यसमासः वक्तव्यः ।
 सर्वलिङ्गता च वक्तव्या ।
 न वक्तव्यम् ।
 यत् तावत् उच्यते विकृतिः प्रकृत्या इति वक्तव्यम् ।
 न वक्तव्यम् ।
 आचार्यप्रवृत्तिः ज्ञायपति विकृतिः चतुर्थ्यन्ता प्रकृत्या सह समस्यते इति यत् अयम् बलिरकिषितग्रहणम् करोति ।
 कथम् कृत्वा ज्ञापकम् ।
 यथाजातीयकानाम् समासे बलिरक्षितग्रहणेन अर्थः तथाजातीयकानाम् समासः ।
 यदि च विकृतिः चतुर्थ्यन्ता प्रकृत्या सह समस्यते न तदर्थमात्रेण ततः बलिरकिषितग्रहणम् अर्थवत् भवति ।
 यत् अपि उच्यते अश्वघासादीनाम् उपसङ्ख्यानम् कर्तव्यम् इति ।
 न कर्तव्यम् ।
 अश्वघासादयः षष्ठीसमासाः भविष्यन्ति ।
 यत् हि यदर्थम् भवति अयम् अपि तत्र अभिसम्बन्धः भवति अस्य इदम् इति ।
 तत् यथा गुरोः इदम् गुर्वर्थम् इति ।
 ननु च स्वरभेदः भवति ।
 चतुर्थीसमासे सति पूर्वपदप्रकृतिस्वरत्वेन भवितव्यम् षष्ठीसमासे पुनः अन्तोदात्तत्वेन ण अस्ति भेदः ।
 चतुर्थीसमासे अपि सति अन्तोदात्तत्वेन एव भवितव्यम् ।
 कथम् ।
 आचार्यप्रवृत्तिः ज्ञापयति विकृतिः चतुर्थ्यन्ता प्रकृतिस्वरा भवति न चतुर्थीमात्रम् इति यत् अयम् चतुर्थी तदर्थे अर्थे क्ते च इति अर्थग्रहणम् क्तग्रहणम् च करोति ।
 कथम् कृत्वा ज्ञापकम् ।
 यथाजातीयकानाम् अर्थग्रहणेन क्तग्रहणेन च अर्थः तथाजातीयकानाम् प्रकृतिस्वरत्वम् ।
 यदि च विकृतिः चतुर्थ्यन्ता प्रकृत्या भवति न चतुर्थीमात्रम् ततः अर्थग्रहणम् क्तग्रहणम् च अर्थवत् भवति ।यत् अपि उच्यते अर्थेन नित्यसमासः वक्तव्यः इति ।
 न वक्तव्यः ।
 सर्थप्प्रत्ययः करिष्यते ।
 किम् कृतम् भवति ।
 न च एव हि कदा चित् विग्रहः भवति ।
 अपि च सर्वलिङ्गता सिद्धा भवति ।
 यदि सर्थप्प्रतयः क्रियते इत्सञ्ज्ञा न प्राप्नोति ।
 अथ अपि कथम् चित् इत्सञ्ज्ञा स्यात् एवम् अपि श्र्यर्थम् भ्वर्थम् इति अङ्गस्य इति इयङुवङौ स्याताम् ।
 एवम् तर्हि बहुव्रीहिः भवैष्यति ।
 किम् कृतम् भवति ।
 भवति वै कः चित् अस्वपदविग्रहः बहुव्रीहिः ।
 तत् यथा शोभनम् मुखम् अस्याः सुमुखी इति ।
 न एवम् शक्यम् ।
 इह हि महदर्थम् इति आत्त्वकपौ प्रसज्येताम् ।
 एवम् तर्हि तदर्थस्य उत्तरपदस्य अर्थशब्दः आदेशः करिष्यते ।
 किम् कृतम् भवति ।
 न च एव कदा चित् आदेशेन विग्रहः भवति ।
 अपि च सर्वलिङ्गता सिद्धा भवति ।
 तत् तर्हि वक्तव्यम् ।
 न वक्तव्यम् ।
 योगविभागः करिष्यते ।
 चतुर्थी सुबन्तेन सह समस्यते ।
 ततः तदर्थार्थ ।
 तदर्थस्य उत्तरपदस्य अर्थशब्दः आदेशः भवति ।
 इह अपि तर्हि समासः प्राप्नोति छात्राय रुचितम् छात्राय स्वदितम् इति ।
 आचार्यप्रवृत्तिः ज्ञापयति तादर्थ्ये य चतुर्थी सा समस्यते न चतुर्थीमात्रम् इति यत् अयम् हितसुखग्रहणम् करोति ।
 कथम् कृत्वा ज्ञापकम् ।
 यथाजातीयकानाम् समासे हितसुखग्रहणेन अर्थः तथाजातीयकानम् समासः ।
 यदि च तादर्थ्ये या चतुर्थी सा समस्यते न चतुर्थीमात्रम् ततः हितसुखग्रहणम् अर्थवत् भवति ।
 इह अपि तर्हि तदर्थस्य उत्तरपदस्य अर्थशब्दः आदेशः प्राप्नोति ।
 यूपाय दारु यूपदारु रथदारु ।
 वावचनम् विधास्यते ।
 इह अपि तर्हि विभाषा प्राप्र्नोति ।
 ब्राह्मणाऋथम् क्षत्रियार्थम् इति ।
 एवम् तर्हि आचार्यप्रवृत्तिः ज्ञापयति प्रकृतिविकृत्योः यः समासः तत्र तदर्थस्य उत्तरपदस्य अर्थशब्दः आदेशः भवति अन्यत्र नित्यः इति यत् अयम् बलिहितग्रहणम् करोति ।
 एवम् तर्हि उदकार्थः वीवधः ।
 स्थानिवद्भावात् उदभावः प्राप्नोति ।
 तस्मात् न एवम् शक्यम् ।
 न चेत् एवम् अर्थेन नित्यसमासः वक्तव्यः सर्वलिङ्गता च ।
 न एषः दोषः ।
 इदम् तावत् अयम् प्रष्टव्यः ।
 अथ इह ब्राह्मणेभ्यः इति का एषा चतुर्थी ।
 तादर्थ्ये इति आह ।
 यदि तादर्थ्ये चतुर्थी अर्थशब्दस्य प्रयोगेण न भवितव्यम् उक्तार्थानाम् अप्रयोगः इति ।
 समासः अपि तर्हि न प्राप्नोति ।
 वचनात् समासः भविष्यति ।
 यत् अपि उच्यते सर्वलिङ्गता च वक्तव्या इति ।
 न वक्तव्या ।
 लिङ्गम् अशिष्यम् लोकाश्रयत्वात् लिङ्गस्य ।
 अत्यल्पम् इदम् उच्यते भयेन इति ।
 भयभीतभीतिभीभिः इति वक्तव्यम् ।
 वृकात् भयम् वृकभयम् वृकात् भीतः वृकभीतः वृकात् भीतिः वृकभीतिः वृकात् भीः वृकभीः इति ।
 अपरः आह भयनिर्गतजुगुप्सुभिः इति वक्तव्यम् वृकभयम् ग्रामनिर्गतः अधर्मजुगुप्सुः इति ।
 शौण्डादिभिः इति वक्तव्यम् ।
 इह अपि यथा स्यात् ।
 अक्षधूर्तः स्त्रीधूर्तः अक्षकितवः स्त्रीकितवः इति ।
 तत् तर्हि वक्तव्यम् ।
 न वक्तव्यम् ।
 बहुवचननिर्देशात् शौण्डादिभिः इति विज्ञास्यते ।
 ध्वाङ्क्षेण इति अर्थग्रहणम् ।
 ध्वाङ्क्षेण इति अर्थग्रहणम् कर्तव्यम् ।
 इह अपि यथा स्यात् ।
 तीर्थकाकः इति ।
 क्षेपे इति उच्यते ।
 कः इह क्षेपः नाम ।
 यथा तीर्थे काकाः न चिरम् स्थातारः भवन्ति एवम् यः गुरुकुलानि गत्वा न चिरम् तिष्ठति स उच्यते तीर्थकाकः इति ।
 कृत्यैः नियोगे यद्ग्रहणम् ।
 कृत्यैः नियोगे इति वक्तव्यम् ।
 इह अपि यथा स्यात् ।
 पूर्वाःणेगेयम् साम प्रातः अध्येयः अनुवाकः इति ।
 तत् तर्हि वक्तव्यम् ।
 न वक्तव्यम् ।
 ऋणे इति एव सिद्धम् ।
 इह यत् यस्य नियोगतः कार्यम् ऋणम् तस्य तत् भवति ।
 ततः ऋणे इति एव सिद्धम् ।
 यग्रहणम् च कर्तव्यम् ।
 इह मा भूत् ।
 पूर्वाह्णे दातव्या भिक्षा इति ।
 किम् उदाहरणम् ।
 अवतप्तेनकुलस्थितम् ते एतत् ।
 क्षेपे इति उच्यते ।
 कः इह क्षेपः नाम ।
 यथा अवतप्ते नकुलाः न चिरम् स्थातारः भवन्ति एवम् कार्याणि आरभ्य यः न चिरम् तिष्ठति स उच्यते अवतप्तेनकुलस्थितम् ते एतत् इति ।
 क्षेपे सप्तम्यन्तम् क्तान्तेन सह समस्यते इति उच्यते ।
 तत्र सगतिकेन सनकुलेन च समासः न प्राप्नोति ।
 क्षेपे गतिकारकपूर्वे उक्तम् । किम् उक्तम् ।
 कृद्ग्रहणे गतिकारकपूर्वस्य अपि इति ।
 किमर्थः चकारः ।
 एवकारार्थः ।
 पात्रेसमितादयः एव ।
 क्व मा भूत् ।
 परमम् पात्रेसमिताः इति ।
 इह कस्मात् अव्ययीभावः न भवति ।
 एका नदी एकनदी ।
 नदीभिः सङ्ख्या इति प्राप्नोति ।
 इह कः चित् समासः पूर्वपदार्थप्रधानः , कः चित् उत्तरपदार्थप्रधानः , कः चित् अन्यपदार्थप्रधानः , कः चित् उभयपदार्थप्रधानः ।
 पूर्वपदार्थप्रधानः अव्ययीभावः , उत्तरपदार्थप्रधानः तत्पुरुषः , अन्यपदार्थप्रधानः बहुव्रीहिः , उभयपदार्थप्रधानः द्वन्द्वः. न च अत्र पूर्वपदार्थप्राधान्यम् गम्यते ।
 अथवा अव्ययीभावः क्रियताम् बहुव्रीहिः इति ।
 बहुव्रीहिः भविष्यति विप्रतिषेधेन ।
 भवेत् एकसञ्ज्ञाधिकारे सिद्धम् परङ्कार्यत्वे तु न सिध्यति ।
 आरम्भसामर्थ्यात् च अव्ययीभावः प्राप्नोति परङ्कार्यत्वात् च बहुव्रीहिः ।
 परङ्कार्यत्वे च न दोषः ।
 नदीभिः सङ्ख्यायाः समाहारे अव्ययीभावः वक्तव्यः ।
 सः च अवश्यम् वक्तव्यः ।
 सर्वम् एकनदीतरे ।
 समाहारः इति कः अयम् शब्दः ।
 समाङ्पूर्वात् हरतेः सर्मसाधने घञ् ।
 समाह्रियते समाहारः इति ।
 यदि कर्मसाधनः पञ्च कुमार्यः समहृताः पञ्चकुमारि दशकुमारि गोस्त्रियोः उपसर्जनस्य इति ह्रस्वत्वम् न प्राप्नोति द्विगुः एकवचनम् इति एतत् च वक्तव्यम् ।
 एवम् तर्हि भावसाधनः भविष्यति ।
 समाहरणम् समाहारः ।
 अथ भावसाधने सति किम् अभिधीयते ।
 यत् तत् औत्तराधर्यम् ।
 कः पुनः गवाम् समाहारः ।
 यत् तत् अर्जनम् क्रयणम् भिषणम् अपरहरणम् वा ।
 यदि एवम् विक्षिप्तेषु पूलेषु गोषु चरन्तीषु न सिध्यति ।
 एवम् तर्हि समभ्याशीकरणम् समाहारः ।
 एवम् अपि पञ्चग्रामी षण्णगरी त्रिपुरी इति न सिध्यति ।
 किम् कारणम् ।
 सम् एकत्ववाची आङ् आभिमुख्ये वर्तते हरतिः देशान्तरप्रापणे ।
 न अवश्यम् हरतिः देशान्तरप्रापणे एव वर्तते ।
 किम् तर्हि ।
 सादृश्ये अपि वर्तते ।
 तत् यथा मातुः अनुहरति पितुः अनुहरति ।
 अथ वा पञ्चग्रामी षण्णगरी त्रिपुरी इति न एव इदम् इयति एव अवतिष्ठते ।
 अवश्यम् असौ ततः किम् चित् आकाङ्क्षति क्रियाम् वा गुणम् वा ।
 यत् आकाङ्क्षत तत् एकम् स च समाहारः ।
 अयम् तर्हि भावसाधने सति दोषः ।
 पञ्चपूली आनीयताम् इति भावानयने चोदिते द्रव्यानयनम् न प्रापोति ।
 न एषः दोषः ।
 इह तावत् अयम् प्रष्टव्यः ।
 अथ इह गौः अनुबन्ध्यः अजः अग्नीषोमीयः इति कथम् आकृतौ चोदितायाम् द्रव्ये आरम्भणालम्भनप्रोक्षणविशसनानि क्रियन्ते ।
 असम्भवात् ।
 आकृतौ आरम्भणादीनाम् सम्भवः न अस्ति इति कृत्वा आकृतिसहचरिते द्रव्ये आरम्भणादीनि क्रियन्ते ।
 इदम् अपि एवञ्जातीयकम् एव ।
 असम्भवात् भावानयनस्य द्रव्यानयनम् भविष्यति ।
 अथ वा अव्यतिरेकात् द्रव्याकृत्योः ।
 किम् पुनः द्विगुसञ्ज्ञा प्रत्ययोत्तरपदयोः भवति ।
 एवम् भवितुम् अर्हति ।
 द्विगुसञ्ज्ञा प्रत्ययोत्तरपदयोः चेत् इतरेतराश्रयत्वात् अप्रसिद्धिः ।
 द्विगुसञ्ज्ञा प्रत्ययोत्तरपदयोः चेत् इतरेतराश्रयत्वात् अप्रसिद्धिः ।
 का एतरेतराश्रयता ।
 द्विगुनिमित्ते प्रत्ययोत्तरपदे प्रत्ययोत्तरपदनिमित्ता च द्विगुसञ्ज्ञा ।
 तत् एतत् इतरेतराश्रयम् ।
 इतरेतराश्रयाणि च न प्रकल्पन्ते ।
 एवम् तर्हि अर्थे इत् वक्ष्यामि ।
 अर्थे चेत् तद्धितानुत्पत्तिः बहुव्रीहिवत् ।
 अर्थे चेत् तद्धितोत्पत्तिः न प्राप्नोति ।
 पाञ्चनापितिः , द्विमातुरः , त्रैमातुरः ।
 किम् कारणम् ।
 द्विगुना उक्तत्वात् बहुव्रीहिवत् ।
 तत् यथा चित्रगुः इति बहुव्रीहिणोक्तत्वात् मत्वर्थस्य मत्वर्थीयः न भवति ।
 एवम् तर्हि समासतद्धितविधौ इति वक्ष्यामि ।
 समासतद्धितविधौ इति चेत् अन्यत्र समाससञ्ज्ञाभावः ।
 समासतद्धितविधौ इति चेत् अन्यत्र समाससञ्ज्ञा न प्राप्नोति ।
 क्व अन्यत्र ।
 स्वरे ।
 पञ्चारत्निः , दशारत्निः ।
 इगन्ते द्विगौ इति एषः स्वरः न प्राप्नोति ।
 सिद्धम् तु प्रत्ययोत्तरपदयोः च इति वचनात् ।
 सिद्धम् एतत् ।
 कथम् ।
 प्रत्ययोत्तरपदयोः च इति वचनात् ।
 प्रत्ययोत्तरपदयोः द्विगुसञ्ज्ञा भवति इति वक्तव्यम् ।
 ननु च उक्तम् द्विगुसञ्ज्ञा प्रत्ययोत्तरपदयोः चेत् इतरेतराश्रयत्वात् अप्रसिद्धिः इति ।
 न एषः दोषः ।
 इतरेतराश्रयमात्रम् एतत् चोदितम् सर्वाणि च इतरेतराश्रयाणि एकत्वेन परिहृतानि सिद्धम् तु नित्यशब्दत्वात् इति ।
 न इदम् तुल्यम् अन्यैः इतरेतराश्रयैः ।
 न हि सञ्ज्ञा नित्या ।
 एवम् तर्हि भाविनी सञ्ज्ञा विज्ञास्यते ।
 तत् यथा कः चित् कम् चित् तन्तुवायम् आह अस्य सूत्रस्य शाटकम् वय इति ।
 सः पश्यति ।
 यदि शाटकः न वातव्यः अथ वातव्यः न शाटकः ।
 शाटकः वातव्यः च इति विप्रतिषिद्धम् ।
 भाविनी खलु अस्य सञ्ज्ञा अभिप्रेता ।
 सः मन्ये वातव्यः यस्मिन् उते शाटकः इति एतत् भवति इति ।
 एवम् इह अपि तस्मिन् द्विगुः भवति यस्य अभिनिर्वृत्तस्य प्रत्यय उत्तरपदम् इति च एते सञ्ज्ञे भविष्यतः ।
 अथ वा पुनः अस्तु अर्थे इति ।
 ननु च उक्तम् अर्थे चेत् तद्धितानुत्पत्तिः बहुव्रीहिवत् इति ।
 न एषः दोषः ।
 न अवश्यम् अर्थशब्दः अभिधेये एव वर्तते ।
 किम् तर्हि ।
 स्यादर्थे अपि वर्तते ।
 तत् यथा ।
 दारार्थम् घटामहे ।
 धनार्थम् भिक्षामहे ।
 दाराः नः स्युः ।
 धनानि नः स्युः इति ।
 एवम् इह अपि तद्धितार्थे द्विगुः भवति तद्धितः स्यात् इति ।
 द्विगोः वा लुग्वचनम् ज्ञापकम् तद्धितोत्पत्तेः ।
 अथ वा यत् अयम् द्विगोः लुक् अनपत्ये इति द्विगोः उत्तरस्य तद्धितस्य लुकम् शास्ति तत् ज्ञापयति आचार्यः उत्पद्यते द्विगोः तद्धितः इति.
 समाहारसमूहयोः अविशेषात् समाहारग्रहणानर्थक्यम् तद्धितार्थेन कृतत्वात् ।
 समाहारः समूहः इति अविशिष्तौ एतौ अर्थौ ।
 समाहारसमूहयोः अविशेषात् समाहारग्रहणम् अनर्थकम् ।
 किम् कारणम् ।
 तद्धितार्थे कृतत्वात् ।
 तद्धितार्थे द्विगुः इति एवम् अत्र द्विगुः भविष्यति ।
 यदि तद्धितार्थे द्विगुः इति एवम् अत्र द्विगुः भवति तद्धितोत्पत्तिः प्राप्नोति ।
 उत्पद्यताम् ।
 लुक् भविष्यति ।
 लुक्कृतानि प्राप्नुवन्ति ।
 कानि ।
 पञ्चपूली दशपूली ।
 अपरिमाणबिस्ताचितकम्बलेभ्यः न तद्धितलुकि इति प्रतिषेधः प्राप्नोति ।
 पञ्चगवम् दशगवम् ।
 गोः अतद्धितलुकि इत् टच् न प्रप्नोति ।
 न एषः दोषः ।
 अविशेषेण द्विगोः ङीप् भवति इति उक्त्वा समाहारे इति वक्ष्यामि ।
 तत् नियमार्थम् भविष्यति ।
 समाहारे एव न अन्यत्र इति ।
 गोः अकारः द्विगोः समाहारे ।
 अविशेषेण गोः टच् भवति इति उक्त्वा द्विगोः समाहारे इति वक्ष्यामि ।
 तत् नियमार्थम् भविष्यति ।
 समाहारे एव न अन्यत्र इति ।
 अभिधानार्थम् तु ।
 अभिधानार्थम् तु समाहारग्रहणम् कर्तव्यम् ।
 समाहारेण अभिधानम् यथा स्यात् तद्धितार्थेन मा भूत् इति ।
 किम् च स्यात् ।
 तद्धितोत्पत्तिः प्रसज्येत ।
 उत्पद्यताम् ।
 लुक् भविष्यति ।
 लुक्कृतानि प्राप्नुवन्ति ।
 सर्वाणि परिहृतानि ।
 न सर्वाणि परिहृतानि ।
 पञ्चकुमारि दशकुमारि ।
 लिक् तद्धितलुकि इति ङीपः लुक् प्रसज्येत ।
 द्वन्द्वतत्पुरुषयोः उत्तरपदे नित्यसमासवचनम् ।
 द्वन्द्वतत्पुरुषयोः उत्तरपदे नित्यसमासः वक्तव्यः ।
 वाग्दृषदप्रियः छत्रोपानहप्रियः पञ्चगवप्रियः दशगवप्रियः ।
 किम् प्रयोजनम् ।
 समुदायवृत्तौ अवयवानाम् मा कदा चित् अवृत्तिः भूत् इति ।
 तत् तर्हि वक्तव्यम् ।
 न वक्तव्यम् ।
 इह द्वौ पक्षौ वृत्तिपक्षः अवृत्तिपक्षः च ।
 यदा वृत्तिपक्षः तदा सर्वेषाम् एव वृत्तिः ।
 यदा तु अवृत्तिः तदा सर्वेषाम् अवृत्तिः ।
 उत्तरपदेन परिमाणिन द्विगोः समासवचनम् ।
 उत्तरपदेन परिमाणिन द्विगोः समासः वक्तव्यः ।
 द्विमासजातः त्रिमासजातः ।
 किम् पुनः कारणम् न सिध्यति ।
 सुप् सुपा इति वर्तते ।
 एवम् तर्हि इदम् स्यात् द्वौ मासौ द्विमासम् , द्विमासम् जातस्य इति ।
 न एवम् शक्यम् ।
 स्वरे हि दोषः स्यात् ।
 द्विमासजातः इति प्राप्नोति द्विमासजातः इति च इष्यते ।
 द्व्याह्नजातः च न सिध्यति ।
 द्व्यहजात इति प्राप्नोति न च एवम् भवितव्यम् ।
 भवितव्यम् च यदा समाहारे द्विगुः ।
 द्व्यह्नजातः तु न सिध्यति ।
 किम् उच्यते परिमाणिना इति न पुनः अन्यत्र अपि ।
 पञ्चगवप्रियः दशगवप्रियः ।
 अन्यत्र समुदायबहुव्रीहित्वात् उत्तरपदप्रसिद्धिः ।
 अन्यत्र समुदायबः हुव्रीहिसञ्ज्ञ्ः ।
 अन्यत्र समुदायबहुव्रीहित्वात् उत्तरपदम् प्रसिद्धम् ।
 उत्तरपदे प्रसिद्धे उत्तरपदे इति द्विगुः भविष्यति ।
 सर्वत्र मत्वर्थे प्रतिषेधः ।
 सर्वेषु पक्षेषु द्विगुसञ्ज्ञायाः मत्वर्थे प्रतिषेधः वक्तव्यः ।
 किम् प्रयोजनम् ।
 पञ्चखट्वा दशखट्वा ।
 द्विगोः इति ईकारः मा भूत् ।
 पञ्चगुः दशगुः ।
 गोः अतद्धितलुकि इति टच् मा भूत् इति ।
 किम् अनन्तरे योगे सङ्ख्यापूर्वः सः द्विगुसञ्ज्ञः आहोस्वित् पूर्वमात्रे ।
 किम् च अतः ।
 यदि अनन्तरे योगे एकशाटी द्विगोः इति ईकारः न प्राप्नोति ।
 अथ पूर्वमात्रे अकभिक्षा अत्र अपि प्राप्नोति ।
 अस्तु अनन्तरे ।
 कमम् एकशाटी ।
 ईकारान्तेन समासः भविष्यति ।
 एका शाटी एकशाटी ।
 इह तर्हि एकापूपी द्विगोः इति ईकारः न प्राप्नोति ।
 अस्तु तर्हि पूर्वमात्रे. कथम् एकभिक्षा ।
 टाबन्तेन समासः भविष्यति ।
 एका भिक्षा एकभिक्षा ।
 इह तर्हि सप्तर्षयः इगन्ते द्विगौ इति एषः स्वरः प्राप्नोति ।
 अस्तु तर्हि अनन्तरे ।
 कथम् एकापूपी ।
 समाहारे इति एव सिद्धम् ।
 कः पुनः अत्र समाहारः ।
 यत् तद्दानम् सम्भ्रमः वा ।
 इह तर्हि पञ्चहोतारः दशहोतारः इगन्ते द्विगौ इति एषः स्वरः न प्रप्नोति ।
 अस्तु तर्हि पूर्वमात्रे ।
 कथम् सप्तर्षयः ।
 अन्तोदात्तप्रकरणे त्रिचक्रादीनाम् छन्दसि इति एवम् एतत् सिद्धम् ।
 अथ वा पुनः अस्तु अनन्तरे ।
 कथम् पञ्चहोतारः दशहोतारः ।
 आद्युदात्तप्रकरणे दिवोदासादीनाम् छन्दसि इति एव सिद्धम् ।
 किम् उदाहरण्म् ।
 वैयाकरणखसूचिः ।
 किम् व्याकरणम् कुत्सितम् आहोस्वित् वैयाकरणः ।
 वैयाकरणः कुत्सितः ।
 तस्मिन् कुत्सिते तत्स्थम् अपि कुत्सितम् भवति ।
 उपमानानि इति उच्यते ।
 कानि पुनः उपमानानि ।
 किम् यत् एव उपमानम् तत् एव उपमेयम् आहोस्वित् अन्यत् उपमानम् अन्यत् उपमेयम् ।
 किम् च अतः ।
 यदि यत् एव उपमानम् तत् एव उपमेयम् कः इह उपमार्थः गौः इव गौः इति ।
 अथ अन्यत् एव उपमानम् अन्यत् उपमेयम् कः इह उपमार्थः गौः इव अश्वः इति ।
 एवम् तर्हि यत्र किम् चित् सामान्यम् कः चित् विशेषः तत्र उपमानोपमेये भवतः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 मानम् हि नाम अनिर्ज्ञातज्ञानार्थम् उपादीयते अनिर्ज्ञातम् अर्थम् ज्ञास्यामि इति ।
 तत् समीपे यत् न अत्यन्ताय मिमीते तत् उपमानम् ।
 गौः इव गवयः इति ।
 गौः निर्ज्ञातः गवयः अनिर्ज्ञातः ।
 कामम् तर्हि अनेन एव हेतुना यस्य गवयः निर्ज्ञातः स्यात् गौः अनिर्ज्ञातः तेन कर्तव्यम् स्यात् गवयः इव गौः इति. बाढम् कर्तव्यम् ।
 किम् पुनः इह उदाहरणम् ।
 शस्त्रीश्यामा ।
 क्व पुनः अयम् श्यामाशब्दः वर्तते ।
 शत्र्याम् इति आह ।
 केन इदानीम् देवदत्ता अभिधीयते ।
 समासेन. यदि एवम् शस्त्रीश्यामो देवदत्तः इति न सिध्यति ।
 उपसर्जनस्य इति ह्रस्वत्वम् भविष्यति ।
 यदि तर्हि उपसर्जनानि अपि एवञ्जातीयकानि भवन्ति तित्तिरिकल्माषी कुम्भकपाललोहिनी अनुपसर्जनलक्षणः ईकारः न प्राप्नोति ।
 एवम् तर्हि शस्त्र्याम् एव शस्त्रीशब्दः वर्तते देवदत्तायाम् श्यामाशब्दः ।
 एवम् अपि गुणः अनिर्दिष्टः भवति ।
 बहवः शस्त्र्याम् गुणाः तीक्ष्णा सूक्ष्मा पृथुः इति ।
 अनिर्दिश्यमानस्य अपि गुणस्य भवति लोके सम्प्रत्ययः ।
 तत् यथा चन्द्रमुखी देवदत्ता इति ।
 बहवः चन्द्रे गुणाः या च असौ प्रियदर्शनता सा गम्यते ।
 एवम् अपि समानाधिकरणेन इति वर्तते ।
 व्यधिकरणत्वात् समासः न प्राप्नोति ।
 किम् हि वचनात् न भवति ।
 यदि अपि तावत् वचनात् समासः स्यात् इह तु खलु मृगी इव चपला मृगचपला समानाधिकरणलक्षणः पुंवद्भावः न प्राप्नोति ।
 एवम् तर्हि तस्याम् एव उभयम् वर्तते ।
 एतत् च अत्र युक्तम् यत् तस्याम् एव उभयम् वर्तते इति ।
इतरथा हि बहु अपेक्ष्यम् स्यात् ।
 यदि तावत् एवम् विग्रहः क्रियते शस्त्री इव श्यामा देवदत्ता इति शस्त्र्याम् श्यामा इति एतत् अपेक्ष्यम् ।
 अथ अपि एवम् विग्रहः क्रियते यथा सास्त्रीश्यामा तद्वत् इयम् देवदत्ता इति एवम् अपि देवदत्तायाम् श्यामा इति अपेक्ष्यम् स्यात् ।
 एवम् अपि गुणः अनिर्दिष्टः भवति ।
 बहवः शस्त्र्याम् गुणाः तीक्ष्णा सूक्ष्मा पृथुः इति ।
 अनिर्दिश्यमानस्य अपि गुणस्य भवति लोके सम्प्रत्ययः ।
 तत् यथा चन्द्रमुखी देवदत्ता इति ।
 बहवः चन्द्रे गुणाः या च असौ प्रियदर्शनता सा गम्यते ।
 उपमानसमासे गुणवचनस्य विशेषभाक्त्वात् सामन्यवचनाप्रसिद्धिः ।
 उपमानसमासे गुणवचनस्य विशेषभाक्त्वात् सामन्यवचनस्य अप्रसिद्धिः स्यात् ।
 शस्त्रीश्यामा ।
 श्यामाशब्दः अयम् शस्त्रीशब्देन अभिसम्बध्यमानः विशेषवचनः सम्पद्यते ।
 तत्र सामान्यवचनैः इति समासः न प्राप्नोति ।
 न वा श्यामत्वस्यो उह्हयत्र भावात् तद्वाचक्त्वात् च शब्दस्य सामान्यवचनप्रसिद्धिः ।
 न वा एषः दोषः ।
 किम् कारणम् ।
 श्यामत्वस्यो उह्हयत्र भावात् ।
 उभयत्र एव श्यामत्वम् अस्ति शस्त्र्याम् देवदत्तायाम् च ।
 तद्वाचक्त्वात् च शब्दस्य ।
 सामान्यवचनप्रसिद्धिः तद्वाचकः च अत्र श्यामाशब्दः प्रयुज्यते ।
 किम्वाचकः ।
 उभयवाचकः ।
 श्यामत्वस्य उभयत्र भावात् तद्वाचकत्वात् च शब्दस्य सामान्यवचनम् प्रसिद्धम् ।
 सामान्यवचने प्रसिद्धे सामान्यवचनैः इति समासः भविष्यति ।
 न च अवश्यम् सः एव सामान्यवचनः यः बहूनाम् सामान्यम् आह. द्वयोः अपि सामान्यम् आह सः अपि सामान्यवचनः एव ।
 अथ वा सामान्यवचनैः इति उच्यते ।
 सर्वः च शब्दः अन्येन शब्देन अभिसम्बध्यमानः विशेषवचनः सम्पद्यते ।
 ते एवम् विज्ञास्यामः प्राक् अभिसम्बन्धात् सामान्यवचनः इति ।
 सामान्याप्रयोगे इति किमर्थम् ।
 इह मा भूत् ।
 पुरुषः अयम् व्याघ्रः इव शूरः ।
 पुरुषः अयम् व्याघ्रः इव बलवान् ।
 सामान्याप्रयोगे इति शक्यम् अकर्तुम् ।
 कस्मात् न भवति पुरुषः अयम् व्याघ्रः इव शूरः ।
 पुरुषः अयम् व्याघ्रः इव बलवान् इति ।
 असामर्थ्यात् ।
 कथम् असामर्थ्यम् ।
 सापेक्षम् असमर्थम् भवति इति ।
 एवम् तर्हि सिद्धे सति यत् सामान्याप्रयोगे इति प्रतिषेधम् शास्ति तत् ज्ञापयति आचार्यः भवति वै प्रधानस्य सापेक्षस्य अपि समासः इति ।
 किम् एतस्य ज्ञापने प्रयोजनम् ।
 राजपुरुषः अभिरूपः राजपुरुषः दर्शनीयः अत्र वृत्तिः सिद्धा भवति ।
 विशेषणविशेष्ययोः उभयविशेषणत्वात् उभयोः च विशेष्यत्वात् उपसर्जनाप्रसिद्धिः ।
 विशेषणविशेष्ययोः उभयविशेषणत्वात् उभयोः च विशेष्यत्वात् उपसर्जन्स्य अप्रसिद्धिः ।
 कृष्णतिलाः इति कृष्णशब्दः अयम् तिलशब्देन अभिसम्बध्यमानः विशेषणवचनः सम्पद्यते ।
 तथा तिलशब्दः कृष्णशब्देन अभिसम्बध्यमानः विशेषणवचनः सम्पद्यते ।
 तत् उभयम् विशेषणम् भवति उभयम् च विशेष्यम् ।
 विशेषणविशेष्ययोः उभयविशेषणत्वात् उभयोः च विशेष्यत्वात् उपसर्जन्स्य अप्रसिद्धिः ।
 न वा अन्यतरस्य प्रधानभावात् तद्विशेषकत्वात् च अपरस्य उपसर्जनप्रसिद्धिः ।
 न वा एषः दोषः ।
 किम् कारणम् ।
 अन्यतरस्य प्रधानभावात् ।
 अन्यतरत् अत्र प्रधानम् ।
 तद्विशेषकत्वात् च अपरस्य ।
 तद्विशेषकम् च अपरम् ।
 अन्यतरस्य प्रधानभावात् तद्विशेषकत्वात् च अपरस्य उपसर्जनसञ्ज्ञा भविष्यति ।
 यदा अस्य तिलाः प्राधान्येन विवक्षिताः भवन्ति कृष्णः विशेषणत्वेन तदा तिलाः प्रधानम् कृष्णः विशेषणम् ।
 कामम् तर्हि अनेन एव हेतुना यस्य कृष्णाः प्राधान्येन विवक्षिताः भवन्ति तिलाः विशेषणत्वेन तेन कर्तव्यम् तिलकृष्णाः इति ।
 न कर्तव्यम् ।
 न हि अयम् द्वन्द्वः तिलाः च कृष्णाः च इति ।
 न खलु अपि षष्ठीसमासः तिलानाम् कृष्णाः इति ।
 किम् तर्हि ।
 द्वौ इमौ प्रधानशब्दौ एकस्मिन् अर्थे युगपत् अवरुध्येते ।
 न च द्वयोः प्रधानशब्दयोः एकस्मिन् अर्थे युगपत् अवरुध्यमानयोः किम् चित् अपि प्रयोजनम् अस्ति ।
 तत्र प्रयोगात् एतत् गन्तव्यम् ।
 नूनम् अत्र अन्यतरत् प्रधानम् तद्विशेषकम् च अपरम् इति ।
 तत्र तु एतावान् सन्देहः किम् प्रधानम् किम् विशेषणम् इति ।
 सः च अपि क्व सन्देहः ।
 यत्र उभौ गुणशब्दौ ।
 तत् यथा कुञ्जखञ्जकः खञ्जकुब्जकः इति ।
 यत्र हि अन्यतरत् द्रव्यम् अन्यतरः गुणः तत्र यत् द्रव्यम् तत् प्रधानम् ।
 तत् यथा शुक्लम् आलभेत कृष्णम् आलभेत इति न पिष्टपिण्डीम् आलभ्य कृती भवति ।
 अवश्यम् तद्गुणम् द्रव्यम् आकाङ्क्षति ।
 कथम् तर्हि इमौ द्वौ प्रधानशब्दौ एकस्मिन् अर्थे युगपत् अवरुध्येते वृक्षः शिंशिपा इति ।
 न एतयोः आवश्यकः समावेशः ।
 न हि अवृक्षः शिंशिपा अस्ति ।
 अथ किमर्थम् उत्तरत्र एवमादि अनुक्रमणम् क्रियते न विशेषणम् विशेष्येण बहुलम् इति एव सिद्धम् ।
 बहुलवचनस्य अकृत्स्नत्वात् उत्तरत्रानुक्रमणसामर्थ्यम् ।
 अकृत्स्नम् बहुलवचनम् इति उत्तरत्र अनुक्रमणम् क्रियते ।
 यदि अकृत्स्नम् यत् अनेन कृतम् अकृतम् तत् ।
 एवम् तर्हि न ब्रूमः अकृत्स्नम् इति ।
 कृत्स्नम् च कारकम् च साधकम् च निर्वर्तकम् च ।
 यत् च अनेन कृतम् सुक्तृतम् तत् ।
 किमर्थम् तर्हि एवमादि अनुक्रमणम् क्रियते ।
 उदाहरणभूयस्त्वात् ।
 ते खलु अपि विधयः सुपरिगृहीताः भवन्ति येषु लक्षणम् प्रपञ्चः च ।
 केवलम् लक्षणम् केवलः प्रपञ्चः वा न तथा कारकम् भवति ।
 अवश्यम् खलु अस्माभिः इदम् वक्तव्यम् बहुलम् अन्यतरस्याम् उभयथा वा एकेषाम् इति ।
 सर्ववेदपाऋइषदम् हि इदम् शास्त्रम् ।
 तत्र न एकः पन्थाः शक्यः आस्थातुम्
 श्रेण्यादयः पठ्यन्ते ।
 कृतादिः आकृतिगणः ।
 श्रेण्यादिषु च्व्यर्थवचनम् ।
 श्रेण्यादिषु च्व्यर्थग्रहणम् कर्तव्यम् ।
 अश्रेणयः श्रेणयः कृताः श्रेणिकृताः ।
 यदा हि श्रेणयः एव किम् चित् क्रियन्ते तदा मा भूत् ।
 अन्यत्र अयम् च्व्यर्थग्रहणेषु च्व्यन्तस्य प्रतिषेधम् शास्ति ।
 तत् इह न तथा ।
 किम् कारणम् ।
 अन्यत्र पूर्वम् च्व्यन्तकार्यम् परम् च्व्यर्थकार्यम् ।
 इह पुनः पूर्वम् च्य्वर्थकार्यम् परम् च्व्यन्तकार्यम् इति ।
 नञ्विशिष्टे समानप्रकृतिवचनम् ।
 नञ्विशिष्टे समानप्रकृतिग्रहणम् कर्तव्यम् ।
 इह मा बूत् ।
 सिद्धम् च अभुक्तम् च इति ।
 अनञ् इति च प्रतिषेधः कर्तव्यः ।
 इह मा भूत् ।
 कर्तव्यम् अकृतम् इति ।
 नुडिडधिकेन च ।
 नुडिडधिकेन च समासः वक्तव्यः ।
 इह अपि यथा स्यात् ।
 अशितानशितेन जीवति ।
 क्लिष्टाक्लिशितेन जीवति ।
 किम् उच्यते समानप्रकृतिग्रहणम् कर्तव्यम् इति यदा नञ्विशिष्टेन इति उच्यते ।
 न च अत्र नञ्कृतः एव विशेषः ।
 किम् तर्हि ।
 प्रकृतिकृतः अपि ।
 अयम् विशिष्टशब्दः अस्ति एव अवधारणे वर्तते ।
 तत् यथा ।
 देवदत्तयज्ञदत्तौ आढ्यौ अभिरूपौ दर्शनीयौ पक्षवन्तौ देवदत्तः तु यज्ञदत्तात् स्वाध्यायेन विशिष्टः ।
 स्वाध्यायेन एव इति गम्यते ।
 अन्ये गुणाः समाः भवन्ति ।
 अस्ति आधिक्ये वर्तते ।
 तत् यथा ।
 देवदत्तयज्ञदत्तौ आढ्यौ अभिरूपौ दर्शनीयौ पक्षवन्तौ देवदत्तः तु यज्ञदत्तात् स्वाध्यायेन विशिष्टः ।
 स्वाध्यायेन अधिकः अन्ये गुणाः अविवक्षिताः भवन्ति ।
 तत् यदा तावत् अवधारणे विशिष्टशब्दः तदा न एव अर्थः समानप्रकृतिग्रहणेन ।
 न इह भविष्यति ।
 सिद्धम् च अभुक्तम् च इति ।
 न अपि अनञ् इति प्रतिषेधेन ।
 न इह भविष्यति कर्तव्यम् अकृतम् इति ।
 नुडिडधिकेन अपि तु तदा समासः न प्राप्नोति ।
 यदा आधिक्ये विशिष्टशब्दः तदा समानप्रकृतिग्रहणम् कर्तव्यम् ।
 इह मा भूत् षिद्धम् च अभुक्तम् च इति ।
 अनञ् इति च प्रतिषेधः कर्तव्यः ।
 इह मा भूत् ।
 कर्तव्यम् अकृतम् इति ।
 नुडिडधिकेन अपि तु समासद्ः सिद्धः भवति ।
 तत्र आधिक्ये विशिष्टग्रहणम् मत्वा समानप्रकृतिग्रहणम् चोद्यते ।
 अवधारणम् नञा चेत् नुडिड्विशिष्टेन न प्रकल्पेत ।
 अथ चेत् अधिकविवक्षा कार्यम् तुल्यप्रकृतिकेन इति ।
 कृतापकृतादीनाम् च उपसङ्ख्यानम् ।
 कृतापकृतादीनाम् च उपसङ्ख्यानम् ।
 कृतापकृतम् भुक्तविभुक्तम् पीतविपीतम् ।
 सिद्धम् तु क्तेन विसमाप्तौ अनञ् ।
 सिद्धम् एतत् ।
 कथम्. क्तान्तेन क्रियाविसमाप्तौ अनञ् क्तान्तम् समस्यते इति वक्तव्यम् ।
 गतप्रत्यागतादीनाम् च उपसङ्ख्यानम् ।
 गतप्रत्यागतादीनाम् च उपसङ्ख्यानम् कर्तव्यम् ।
 गतप्रत्यागतम् यातानुयातम् पुटापुटिका क्रयाक्रयिका फलाफलिका मानोन्मानिका ।
 अयुक्तः अयम् निर्देशः ।
 समानाधिकरणेन इति वर्तते ।
 कः प्रसङ्गः यद् व्यधिकरणानाम् समासः स्यात् ।
 एवम् तर्हि ज्ञापयति आचार्यः यथाजातीयकम् उक्तम् उत्तरपदम् तथाजातीयकेन पूर्वपदेन समस्यते इति ।
 किम् एतस्य ज्ञापने प्रयोजनम् ।
 प्रातिपदिकग्रहणे लिङ्गविशिष्टस्य अपि ग्रहणम् भवति इति एषा परिभाषा न कर्तव्या भवति ।
 इदम् विचार्यते वर्णेन तृतीयासमासः वा स्यात् कृष्णेन सारङ्गः कृष्णसारङ्गः समानाधिकरणेन वा कृष्णः सारङ्गः कृष्णसारङ्गः इति ।
 कः च अत्र विशेषः ।
 वर्णेन तृतीयासमासः एतप्रतिषेधे वर्णग्रहणम् ।
 वर्णेन तृतीयासमासः एतप्रतिषेधे वर्णग्रहणम् कर्तव्यम् ।
 तृतीया पूर्वपदम् प्रकृतिस्वरम् भवति ।
 अनेते वर्णः इति वक्तव्यम् ।
 अथ द्वितीयेन वर्णग्रहणेन एतविशेषणेन अर्थः ।
 बाढम् अर्थः यदि अवर्ण एतशब्दः अस्ति ।
 ननु च अयम् अस्ति आ* इतः एतः , कृष्णेतः , लोहितेतः इति ।
 न अर्थः एवमर्थेन वर्णग्रहणेन ।
 यदि तावत् अयम् कर्तरि क्तः तृतीया कर्मणि इति अनेन स्वरेण भवितव्यम् ।
 अथ अपि कर्तरि परत्वात् कृत्स्वरेण भवितव्यम् ।
 अथ समानाधिकरणः ।
 समानाधिकरणे द्विः वर्णग्रहणम् ।
 समानाधिकरणे द्विः वर्णग्रहणम् कर्तव्यम् ।
 वर्णः वर्णेषु अनेते इति वक्तव्यम् ।
 एकम् वर्णग्रहणम् कर्तव्यम् इह मा भूत् ।
 परमशुक्लः परमकृष्णः इति ।
 द्वितीयम् वर्णग्रहणम् कर्तव्यम् इह मा भूत् ।
 कृष्णतिलाः इति ।
 एकम् वर्णग्रहणम् अनक्र्थकम् ।
 अन्यतरत्र कस्मात् न भवति ।
 लक्षणप्रतिपदिकोक्तयोः प्रतिपदोक्तस्य एव इति ।
 एवम् सति ।
 तानि एतानि त्रीणि वर्णग्रहणानि भवन्ति समासविधौ द्वे स्वरविधौ च एकम् ।
 यस्य अपि तृतीयासमासः तस्य अपि तानि एव त्रीणि वर्णग्रहणानि भवन्ति समासविधौ द्वे स्वरविधौ च एकम् ।
 सामान्येन मम तृतीयासमासः भविष्यति तृतीया तत्कृतार्थेन गुणवचनेन इति ।
 अवश्यम् वर्णेन प्रतिपदम् समासः वक्तव्यः यत्र तेन न सिध्यति तदर्थम् ।
 क्व च तेन न सिध्यति ।
 शुकबभ्रुः हरितबभ्रुः इति ।
 तथा च सति तानि एव त्रीणि वर्णग्रहणानि भवन्ति समासविधौ द्वे स्वरविधौ च एकम् ।
 अथ समानाधिकरणः सामान्येन सिद्धः स्यात् ।
 बाढम् सिद्धः ।
 कथम् ।
 विशेषणम् विशेष्येण बहुलम् इति ।
 एवम् अपि द्वे वर्णग्रहणे कर्तव्ये स्वरविधौ एव प्रतिपदोक्तस्य अभावात् ।
 तस्मात् समानाधिकरणः इति एषः पक्षः ज्यायान् ।
 समानाधिकरणाधिकारे प्रधानोपसर्जनानाम् परम् परम् विप्रतिषेधेन ।
 समानाधिकरणाधिकारे प्रधानोपसर्जनानाम् परम् परम् भवति विप्रतिषेधेन ।
 प्रधानानाम् प्रधानम् उपसर्जनानाम् उपसर्जनम् ।
 प्रधानानाम् तावत् प्रधानम् ।
 वृदारकनागकुञ्जरैः पूज्यमानम् इति अस्य अवकाशः गोवृन्दारकः अश्ववृन्दारकः ।
 पोटायुवतीनाम् अवकाशः इभ्ययुवतिः आढ्ययुवतिः ।
 इह उभयम् प्राप्नोति ।
 नागयुवतिः वृन्दारकयुवतिः ।
 प्रधानानाम् परम् भवति विप्रतिषेधेन ।
 उपसर्जनानाम् परम् उपसर्जनम् ।
 सन्महत्परमोत्कृष्टाः इति अस्य अवकाशः सद्गवः सदश्वः ।
 कृत्यतुल्याख्या अजात्या इति अस्य अवकाशः तुल्यश्वेतः तुल्यकृष्णः ।
 इह उभयम् प्राप्नोति तुल्यसत् तुल्यमहान् ।
 उपसर्जनानाम् परम् उपसर्जनम् भवति विप्रतिषेधेन ।
 समानाधिकरणसमासात् बहुव्रीहिः । समानाधिकरणसमासात् बहुव्रीहिः भवति विप्रतिषेधेन ।
 समानाधिकरणसमासस्य अवकाशः वीरः पुरुषः वीरपुरुषः ।
 बहुव्रीहेः अवकाशः कण्ठेकालः ।
 इह उभयम् प्राप्नोति वीरपुरुषकः ग्रामः ।
 बहुव्रीहिः भवति विप्रतिषेधेन ।
 कदा चित् कर्मधारयः सर्वधनाद्यर्थः ।
 कदा चित् कर्मधारयः भवति बहुव्रीहेः ।
 किम् प्रयोजनम् ।
 सर्वधनाद्यर्थः ।
 सर्वधनी सर्वबीजी सर्वकेशी नटः गौरखरवत् वनम् गौरमृगवत् वनम् कृष्णसर्पवान् वल्मीकः लोहितशालिमान् ग्रामः ।
 किम् प्रयोजनम् ।
 कर्मधारयप्रकृतिभिः मत्वर्थीयैः अभिधानम् यथा स्यात् ।
 किम् च कारणम् न स्यात् ।
 बहुव्रीहिणा उक्तत्वात् मत्वर्थस्य ।
 यदि उक्तत्वम् हेतुः कर्मधारयेण अपि उक्तत्वात् न प्राप्नोति ।
 न खलु अपि सञ्ज्ञाश्रयः मत्वर्थीयः ।
 किम् तर्हि ।
 अर्थाश्रयः ।
 सः यथा एव बहुव्रीहिणा उक्तत्वात् न भवति एवम् कर्मधारयेण अपि उक्तत्वात् न भविष्यति ।
 एवम् तर्हि इदम् स्यात् सर्वाणि धनानि सर्वधनानि सर्वधनानि अस्य सनिति सर्वधनी ।
 न एवम् शक्यम् ।
 नित्यम् एवम् सति कर्मधारयः स्यात् ।
 तत्र यत् उक्तम् कदा चित् कर्मधारयः इति एतत् अयुक्तम् ।
 एवम् तर्हि भवति वै किम् चित् आचार्याः कार्यवत् बुद्धिम् कृत्वा पठन्ति कार्याः शब्दाः इति ।
 तद्वत् इदम् पठितम् समानाधिकरणसमादात् बहुव्रीहिः कर्तव्यः कदा चित् कर्मधारयः सर्वधनाद्यर्थः इति ।
 यद् उच्यते समानाधिकरणसमासात् बहुव्रीहिः भवति विप्रतिषेधेन इति न एषः युक्तः विप्रतिषेधः ।
 अन्तरङ्गः कर्मधारयः ।
 का अन्तरङ्गता ।
 स्वपदार्थे कर्मधारयः अन्यपदार्थे बहुव्रीहिः ।
 अस्तु ।
 विभाषा कर्मधारयः ।
 यदा न कर्मधारयः तदा बहुव्रीहिः भविष्यति ।
 एवम् अपि यदि अत्र कदा चित् कर्मधारयः भवति कर्मधारयप्रकृतिभिः मत्वर्थीयैः अभिधानम् प्राप्नोति ।
 सर्वः च अयम् एवमर्थः यत्नः कर्मधारयप्रकृतिभिः मत्वर्थीयैः अभिधानम् मा भूत् इति ।
 एवम् तर्हि न इदम् तस्य योगस्य उदाहरणम् विप्रतिषेधे परम् इति ।
 किम् तर्हि ।
 इष्टिः इयम् पठिता ।
 समानाधिकरणसमासात् बहुव्रीहिः इष्टः कदा चित् कर्मधारयः सर्वधनाद्यर्थः इति ।
 यदि इष्टिः पठिता न अर्थः अनेन ।
 इह हि सर्वे मनुष्याः अल्पेन यत्नेन महतः अर्थान् आकाङ्क्षन्ति ।
 एकेन माषेण शतसहस्रम् ।
 एकेन कुद्दालकेन खारीसहस्रम् ।
 तत्र कर्मधारयप्रकृतिभिः मत्वर्थीयैः अभिधानम् अस्तु बहुव्रीहिणा इति बहुव्रीहिणा भविष्यति लघुत्वात् ।
 कथम् सर्वधनी सर्वबीजी सर्वकेशी नटः इति ।
 इनिप्रकरणे सर्वादेः इनिम् वक्ष्यामि ।
 तत् च अवश्यम् वक्तव्यम् ठनः बाधनार्थम् ।
 कथम् गौरखरवत् वनम् गौरमृगवत् वनम् कृष्णसर्पवान् वल्मीकः लोहितशालिमान् ग्रामः ।
 अस्ति अत्र विशेषः ।
 जात्या अत्र अभिसम्बन्धः क्रियते ।
 कृष्णसर्पः नाम सर्पजातिः सा अस्मिन् वल्मीके अस्ति ।
 यदा हि अन्तरेण जातिम् तद्वताम् अभिसम्बन्धः क्रियते कृष्णसर्पः वल्मीकः इति एवम् तदा भविष्यति ।
 पूर्वपदातिशये आतिशायिकात् बहुव्रीहिः सूक्ष्मवस्त्रतराद्यर्थः ।
 पूर्वपदातिशये आतिशायिकात् बहुव्रीहिः भवति विप्रतिषेधेन ।
 किम् प्रयोजनम् ।
 सूक्ष्मवस्त्रतराद्यर्थः ।
 आतिशायिकस्य अवकाशः पटुतरः पटुतमः ।
 बहुव्रीहेः अवकाशः चित्रगुः शबलगुः ।
 इह उभयम् प्राप्नोति सूक्ष्मवस्त्रतरः तीक्ष्ण्शृङ्गतरः ।
 बहुव्रीहिः भवति विप्रतिषेधेन ।
 न एषः युक्तः विप्रतिषेधः ।
 विर्पतिषेधे परम् इति उच्यते ।
 पूर्वः च बहुव्रीहिः परः आतिशायिकः ।
 इष्टवाची परशब्दः ।
 विप्रतिषेधे परम् यत् इष्टम् तत् भवति ।
 एवम् अपि अयुक्तः ।
 अन्तरङ्गः आतिशाइयिकः ।
 का अन्तरङ्गता ।
 ङ्याप्प्रातिपदिकात् आतिशायिकः सुबन्तानाम् बहुव्रीहिः ।
 आतिशायिकः अपि न अन्तरङ्गः ।
 कथम् ।
 समर्थात् तद्धितः उत्पद्यते सामर्थ्यम् च सुबन्तेन्त ।
 एवम् अपि अन्तरङ्गः ।
 कथम् ।
 स्वपदार्थे आतिशायिकः अन्यपदार्थे बहुव्रीहिः ।
 एवम् अपि न अन्तरङ्गः ।
 कथम् ।
 स्पर्धायाम् आतिशायिकः भवति ।
 न च अन्तरेण प्रतियोगिनम् स्पर्धा भवति ।
 न एव वा अत्र आतिशायिकः प्राप्नोति ।
 किम् कारणम् ।
 असामर्थ्यात् ।
 कथम् असामर्थ्यम्. सापेक्षम् असमर्थम् भवति इति ।
 यावता वस्त्राणि तद्वन्तम् अपेक्षन्ते तद्वन्तम् च अपेक्ष्य वस्त्राणाम् वस्त्रैः युगपत् स्पर्धा भवति ।
 ननु च अयम् आतिशायिकः एवमात्मकः सत्याम् व्यपेक्षायाम् विधीयते ।
 सत्यम् एवमात्मकः याम् च न अनतरेण व्यपेक्षाम् प्रवृत्तिः तस्यम् सत्याम् भवितव्यम् ।
 काम् च न अन्तरेण व्यपेक्षाम् आतिशायिकस्य प्रवृत्तिः ।
 या हि प्रतियोगिनम् प्रति व्यपेक्षा ।
 या हि तद्वन्तम् प्रति न तस्याम् भवितव्यम् ।
 बहुव्रीहिः अपि तर्हि न प्राप्नोति ।
 किम् कारणम् ।
 असामर्थ्यात् एव ।
 कथम् असामर्थ्यम् ।
 सापेक्षम् असमर्थम् भवति इति ।
 यावता वस्त्राणि वस्त्रान्तराणि अपेक्षन्ते तद्वता च अभिसम्बन्धः ।
 एवम् तर्हि न इदम् तस्य योगस्य उदाहरणम् विप्रतिषेधे परम् इति ।
 किम् तर्हि ।
 इष्टिः इयम् पठिता ।
 पूर्वपदातिशये आतिशायिकात् बहुव्रीहिः इष्टः सूक्ष्मवस्त्रतराद्यर्थः इति ।
 यदि इष्टिः इयम् पठिता न अर्थः अनेन ।
 कथम् या एषा युक्तिः उक्ता यावता वस्त्राणि वस्त्रान्तराणि अपेक्षन्ते तद्वता च अभिसम्बन्धः इति ।
 यदा हि अन्तरेण वस्त्राणाम् वस्त्रैः युगपत् स्पर्धाम् तद्वता च अभिसम्बन्धः क्रियते निष्प्रतिद्वन्द्वः तदा बहुव्रीहिः ।
 बहुव्रीहेः आतिशायिकः ।
 न तर्हि इदानीम् इदम् भवति सूक्ष्मतरवस्त्रः इति ।
 भवति ।
 यदा अन्तरेण तद्वन्तम् वस्त्राणाम् वस्त्रैः युगपत् स्पर्धा निष्प्रतिद्वन्द्वः तदा आतिशायिकः ।
 कथम् पुनः अन्यस्य प्रकर्षेण अन्यस्य प्रकर्षः स्यात् ।
 न एव अन्यस्य प्रकर्षेण अन्यस्य प्रकर्षेण भवितव्यम् ।
 यथा एव अयम् द्रव्येषु यतते वस्त्राणि मे स्युः इति एवम् गुणेषु अपि यतते सूक्ष्मतराणि मे स्युः इति ।
 न अत्र आतिशायिकः प्राप्नोति ।
 किम् कारणम् ।
 गुणवचनात् इति उच्यते ।
 न च समासः गुणवचनः ।
 समासः अपि गुणवचनः ।
 कथम् ।
 अजहत्स्वार्था वृत्तिः ।
 अथ जहत्स्वार्थायाम् तु दोषः एव ।
 जहत्स्वाऋथायाम् अपि न दोषः ।
 भवति बहुव्रीहौ तद्गुणसंविज्ञानम् अपि ।
 तत् यथा ।
 शुक्लवाससम् आनय ।
 लोहितोष्णीषाः ऋत्विजः प्रचरन्ति इति ।
 तत्गुणः आनीयते तद्गुणाः च प्रचरन्ति ।
 उत्तरपदार्थातिशये आतिशायिकः बहुव्रीहेः बह्वाढ्यतराद्यर्थः ।
 उत्तरपदार्थातिशये आतिशायिकः बहुव्रीहेः भवति विप्रतिषेधेन ।
 किम् प्रयोजनम् ।
 बह्वाढ्यतराद्यर्थः ।
 बह्वाढ्यतरः बहुसुकुमारतरः ।
 कः पुनः अत्र विशेषः बहुव्रीहेः वा आतिशायिकः स्यात् आतिशायिकान्तेन वा बहुव्रीहिः ।
 स्वरकपोः विशेषः ।
 यदि अत्र आतिशायिकात् बहुव्रीहिः स्यात् बह्वाड्यतरः एवम् स्वरः प्रसज्येत बह्वाढ्यतरः इति च इष्यते ।
 बह्वाढ्यकतरः इति च प्राप्नोति बह्वाढ्यतरकः इति च इष्यते ।
 समानाधिकरणाधिकारे शाकपार्थिवादीनाम् उपसङ्ख्यानम् उत्तरपदलोपः च ।
 समानाधिकरणाधिकारे शाकपार्थिवादीनाम् उपसङ्ख्यानम् कर्तव्यम् उत्तरपदलोपः च वक्तव्यः ।
 शाकभोजी पार्थिवः शाकपार्थिवः ।
 कुतपवासः सौश्रुतः कुतपसौश्रुत्रः ।
 अजापण्यः तौल्वलिः अजातौल्वलिः ।
 यष्टिप्रधानः मौद्गल्यः यष्टिमौद्गल्यः ।
 चतुष्पात् जातिः इति वक्तव्यम् ।
 इह मा भूत् ।
 कालाक्षीगर्भिणी स्वस्तिमती गर्भिणी ।
 किमर्थः चकारः ।
 एवकारार्थः ।
 मयूरव्यंसकादयः एव ।
 क्व मा भूत् ।
 परमः मयूरव्यंसकः इति
