 अन्यत्र सञ्ज्ञासमावेशान्नियमार्थम् वचनम् ।
 अन्यत्र सञ्ज्ञासमावेशः भवति ।
 क्वान्यत्र ।
 लोके व्याकरणे च ।
 लोके तावत् ।
 इन्द्रः शक्रः पुरुहूतः पुरन्दरः ।
 कन्दुः कोष्ठः कुशूलः इति ।
 एकस्य द्रव्यस्य बह्व्यः सञ्ज्ञाः भवन्ति ।
 व्याकरणे अपि कर्तव्यम् हर्तव्यम् इति अत्र प्रत्ययकृत्कृत्यसञ्ज्ञानाम् समावेशः भवति ।
 पाञ्चालः वैदेहः वैदर्भः इति अत्र प्रत्ययतद्धिततद्राजसञ्ज्ञानां समावेशः भवति ।
 अन्यत्र सञ्ज्ञासमावेशात् एतस्मात् कारणात् आ कडारात् अपि सञ्ज्ञानाम् समावेशः प्राप्नोति ।
 इष्यते च एका एव सञ्ज्ञा स्यात् इति ।
 तत् च अन्तरेण यत्नम् न सिध्यति इति नियमार्थम् वचनम् ।
 एवमर्थम् इदम् उच्यते ।
 अस्ति प्रयोजनम् एतत् ।
 किम् तर्हि इति ।
 कथम् त्वेतत्सूत्रम् पठितव्यम् ।
 किम् आ कडारात् एका सञ्ज्ञा इति आहोस्वित् प्राक् कडारात् परम् कार्यम् इति ।
 कुतः पुनः अयम् सन्देहः ।
 उभयथा हि आचार्येण शिष्याः सूत्रम् प्रतिपादिताः ॒ केचित् आ कडारात् एका सञ्ज्ञा इति , केचित् प्राक् कडारात् परम् कार्यम् इति ।
 कः च अत्र विशेषः ।
 तत्र एकसञ्ज्ञाधिकारे तद्वचनम् । तत्र एकसञ्ज्ञाधिकारे तत् वक्तव्यम् ।
 किम् ।
 एका सञ्ज्ञा भवति इति ।
 ननु च यस्य अपि परङ्कार्यत्वम् तेन अपि परग्रहणम् कर्तव्यम् ।
 परार्थम् मम भविष्यति ।
 विप्रतिषेधे च इति ।
 मम अपि तर्हि एकग्रहणम् परार्थम् भविष्यति ।
 सरूपाणाम् एकशेषः एकविभक्तौ इति ।
 सञ्ज्ञाधिकारः च अयम् ।
 तत्र किम् अन्यत् शक्यम् विज्ञातुम् अन्यत् अतः सञ्ज्ञायाः ।
 तत्र एतावत् वाच्यम् ।
 आ कडारात् एका ।
 किम् ।
 एका सञ्ज्ञा भवति इति ।
 अङ्गसञ्ज्ञया भपदसञ्ज्ञयोः असमावेशः ।
 अण्गसञ्ज्ञया भपदसञ्ज्ञयोः समावेशः न प्राप्नोति ।
 सार्पिष्कः बार्हिष्कः याजुष्कः धानुष्कः ।
 बाभ्रव्यः माण्डव्य इति ।
 अनवकाशे भपदसञ्ज्ञे अङ्गसञ्ज्ञां बाधेयाताम् ।
 परवचने हि नियमानुपपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपपत्तेः तस्य उभयोः सञ्ज्ञयोः भावः सिद्धः ।
 कथम् ।
 पूर्वे तस्य भपदसञ्ज्ञे परा अङ्गसञ्ज्ञा ।
 कथम् ।
 एवम् स वक्ष्यति ।
 यस्मात्प्रत्ययविधिः तदादि सुप्तिङन्तं पदम् नः क्ये सिति च ।
 स्वादिषु असर्वनामस्थाने यचि भम् ।
 तस्य अन्ते प्रत्यये अङ्गमिति ।
 तत्र आरम्भसामर्थ्याच् च भपदसञ्ज्ञे परङ्कार्यत्वात् च अङ्गसञ्ज्ञा भविष्यति ।
 ननु च यस्य अपि एकसञ्ज्ञाधिकारः तस्य अपि अङ्गसञ्ज्ञापूर्विके भपदसञ्ज्ञे ।
 कथम् ।अनुवृत्तिः क्रियते ।
 पर्यायः प्रसज्येत. एका सञ्ज्ञा इति वचनात् न अस्ति यौगपद्येन संभवः ।
 कर्मधारयत्वे तत्पुरुषग्रहणम् । कर्मधारयत्वे तत्पुरुषग्रहणम् कर्तव्यम् ।
 तत्पुरुषः समानाधिकरणः कर्मधारयः इति ।
 एकसञ्ज्ञाधिकारः इति चोदितम् ।
 अक्रियमाणे हि अनवकाशा कर्मधारयसञ्ज्ञा तत्पुरुषसञ्ज्ञाम् बाधेत ।
 परवचने हि नियमानुपपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपपत्तेः तस्य उभयोः सञ्ज्ञयोः भावः सिद्धः ।
 कथम् ।
 पूर्वा तस्य कर्मधारयसञ्ज्ञा परा तत्पुरुषसञ्ज्ञा ।
 कथम् ।
 एवम् स वक्ष्यति ।
 पूर्वकालैकसर्वजरत्पुराणनवकेवलाः समानाधिकरणेन कर्मधारयः इति ।
 एवम् सर्वम् कर्मधारयप्रकरणम् अनुक्रम्य तस्य अन्ते श्रितादिः तत्पुरुषः इति ।
 तत्र आरम्भसामर्थ्यात् च कर्मधारयसञ्ज्ञा परङ्कार्यत्वात् च तत्पुरुषसञ्ज्ञा भविष्यति ।
 ननु च यस्य अपि एकसञ्ज्ञाधिकारः तस्य अपि तत्पुरुषसञ्ज्ञापूर्विका कर्मधारयसञ्ज्ञा ।
 कथम् ।
 अनुवृत्तिः क्रियते ।
 पर्यायः प्रसज्येत ।
 एका सञ्ज्ञा इति वचनात् न अस्ति यौगपद्येन सम्भवः ।
 तत्पुरुषत्वे द्विगुचग्रहणम् ।
 तत्पुरुषत्वे द्विगुचग्रहणम् कर्तव्यम् ।
 तत्पुरुषः द्विगुः च इति चकारः कर्तव्यः ।
 अक्रियमाणे हि चकारे अनवकाशा द्विगुसञ्ज्ञा तत्पुरुषसञ्ज्ञाम् बाधेत ।
 परवचने हि नियमानुपपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपप्पतेः तस्य उभयोः सञ्ज्ञयोः भावः सिद्धः ।
 कथम् ।
 पूर्वा तस्य द्विगुसञ्ज्ञा परा तत्पुरुषसञ्ज्ञा. कथम् ।
 एवं स वक्ष्यति ।
 तद्धितार्थोत्तरपदसमाहारे च सङ्ख्यापूर्वः द्विगुः इति ।
 एवम् सर्वम् द्विगुप्रकरणम् अनुक्रम्य तस्य अन्ते श्रितादिः तत्पुरुषः इति ।
 तत्र आरम्भसामर्थ्यात् च द्विगुसञ्ज्ञा परङ्कार्यत्वात् च तत्पुरुषसञ्ज्ञा भविष्यति ।
 ननु च यस्य अपि एकसञ्ज्ञाधिकारः तस्य अपि तत्पुरुषसञ्ज्ञापूर्विका द्विगुसञ्ज्ञा ।
 कथम् ।
 अनुवृत्तिः क्रियते ।
 पर्यायः प्रसज्येत ।
 एका सञ्ज्ञा इति वचनात् न अस्ति यौगपद्येन संभवः ।
 गतिदिवःकर्महेतुमत्सु चग्रहणम् ।
 गतिदिवःकर्महेतुमत्सु चग्रहणम् कर्तव्यम् ।
 उपसर्गाः क्रियायोगे गतिश्च इति चकारः कर्तव्यः ।
 अक्रियमाणे हि चकारे अनवकाशः पसर्गसञ्ज्ञा गतिसञ्ज्ञाम् बाधेत ।
 परवचने हि नियमानुपपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपपत्तेः तस्य उभयोः सञ्ज्ञयोः भावः सिद्धः ।
 कथम् ।
 पूर्वा तस्य उपसर्गसञ्ज्ञा परा गतिसञ्ज्ञा ।
 अत्र आरम्भसामर्थ्यात् च उपसर्गसञ्ज्ञा परङ्कार्यत्वात् च गतिसञ्ज्ञा भविष्यति ।
 ननु च यस्य अपि एकसञ्ज्ञाधिकारः तस्य उपसर्गसञ्ज्ञापूर्विका गतिसञ्ज्ञा ।
 कथम् ।
 अनुवृत्तिः क्रियते ।
 पर्यायः प्रसज्येत ।
 एका सञ्ज्ञा इति वचनात् न अस्ति यौगपद्येन संभवः ।
 गतिसञ्ज्ञा अपि अनवकाशा सा वचनात् भविष्यति ।
 सावकाशा गतिसञ्ज्ञा ।
 कः अवकाशः ।
 ऊर्यादीनि अवकाशः ।
 प्रादीनां या गतिसञ्ज्ञा सा अनवकाशा ।
 गति ।
 दिवः कर्म ।
 साधकतमम् करणम् दिवः कर्म च इति चकारः कर्तव्यः ।
 अक्रियमाणे हि चकारे अनवकाशा कर्मसञ्ज्ञा करणसञ्ज्ञाम् बाधेत ।
 परवचने हि नियमानुपपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपपत्तेः तस्य उभयोः सञ्ज्ञयोः भावः सिद्धः ।
 कथम् ।
 पूर्वा तस्य कर्मसञ्ज्ञा परा करणसञ्ज्ञा ।
 कथम् ।
 एवम् स वक्ष्यति ।
 दिवः साधकतमम् कर्म ।
 ततः करणम् ।
 करणसञ्ज्ञाम् च भवति साधकतमम् ।
 दिव इति निवृत्तम् ।
 तत्र आरम्भसामर्थ्यात् च कर्मसञ्ज्ञा परङ्कार्यत्वात् च करणसञ्ज्ञा भविष्यति ।
 ननु च यस्य अपि एकसञ्ज्ञाधिकारःतस्य अपि करणसञ्ज्ञापूर्विका कर्मसञ्ज्ञा ।
 कथम् ।
 अनुवृत्तिः क्रियते ।
 पर्यायः प्रसज्येत ।
 एका सञ्ज्ञा इति वचनात् न अस्ति यौगपद्येन संभवः ।
 दिवः कर्म ।
 हेतुमत् ।
 स्वतन्त्रः कर्ता तत्प्रयोजको हेतुः च इति चकारः कर्तव्यः ।
 अक्रियमाणे हि चकारे अनवकाशा हेतुसञ्ज्ञा कर्तृसञ्ज्ञाम् बाधेत ।
 परवचने हि नियमानुपपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपपत्तेः तस्य उभयोः सञ्ज्ञयोर्भावः सिद्धः ।
 कथम् ।
 पूर्वा तस्य हेतुसञ्ज्ञा परा कर्तृसञ्ज्ञा ।
 कथम् ।
 एवम् स वक्ष्यति ।
 स्वतन्त्रः प्रयोजकः हेतुः इति ।
 ततः कर्ता ।
 कर्तृसञ्ज्ञः च भवति स्वतन्त्रः ।
 प्रयोजकः इति निवृत्तम् ।
 तत्र आरम्भसामर्थ्यात् च हेतुसञ्ज्ञा परङ्कार्यत्वात् च कर्तृसञ्ज्ञा भविष्यति ।
 ननु च यस्य अपि एकसञ्ज्ञाधिकारः तस्य अपि कर्तृसञ्ज्ञापूर्विका हेतुसञ्ज्ञा ।
 कथम् ।
 अनुवृत्तिः क्रियते ।
 पर्यायः प्रसज्येत ।
 एका सञ्ज्ञा इति वचनात् न अस्ति यौगपद्येन संभवः ।
 गुरुलघुसञ्ज्ञे नदीघिसञ्ज्ञे ।
 गुरुलघुसञ्ज्ञे नदीघिसञ्ज्ञे बाधेयाताम् ।
 गार्गिबन्धुः वात्सीबन्धुः वैत्रम् विविनिय्य ।
 परवचने हि नियमानुपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपत्तेः तस्य उभयोः सञ्ज्ञयोः भावः सिद्धः ।
 कथम् ।
 पूर्वे तस्य नदीघिसञ्ज्ञे परे गुरुलघुसञ्ज्ञे ।
 तत्र आरम्भसामर्थ्यात् च नदीघिसञ्ज्ञे परङ्कार्यत्वात् च गुरुलघुसञ्ज्ञे भविष्यतः ।
 ननु च यस्य अपि एकसञ्ज्ञाधिकारः तस्य अपि नदीघिसंघिसञ्ज्ञापूर्विके गुरुलघुसञ्ज्ञे ।
 कथम् ।
 अनुवृत्तिः क्रियते ।
 पर्यायः प्रसज्येत ।
 एका सञ्ज्ञा इति वचनात् न अस्ति यौगपद्येन सम्भवः ।
 परस्मैपदसञ्ज्ञाम् पुरुषसञ्ज्ञा । परस्मैपदसञ्ज्ञाम् पुरुषसञ्ज्ञा बाधेत ।
 परवचने हि नियमानुपपत्तेः उभयसञ्ज्ञाभावः ।
 यस्य पुनः परङ्कार्यत्वम् नियमानुपपत्तेः तस्योभयोः सञ्ज्ञयोः भावः सिद्धः ।
 कथम् ।
 पूर्वा तस्य पुरुषसञ्ज्ञा परा परस्मैपदसञ्ज्ञा ।
 कथम् ।
 एवं स वक्ष्यति ।
 तिङः त्रीणि त्रीणि प्रथममध्योत्तमाः इति ।
 एवम् सर्वम् पुरुषनियमम् अनुक्रम्य तस्य अन्ते लः परस्मैपदम् इति ।
 तत्र आरम्भसामार्थ्यात् च पुरुषसञ्ज्ञा परङ्कार्यत्वात् च परस्मैपदसञ्ज्ञा भविष्यति ।
 ननु च यस्य अपि एकसञ्ज्ञाधिकरः तस्य अपि परस्मैपदसञ्ज्ञापूर्विका पुरुषसञ्ज्ञा ।
 कथम् ।
 अनुवृत्तिः क्रियते ।
 पर्यायः प्रसज्येत. एका सञ्ज्ञा इति वचनात् न अस्ति यौगपद्येन सम्भवः ।
 परस्मैपदसञ्ज्ञा अपि अनवकाशा सा वचनात् भविष्यति ।
 सावकाशा परस्मैपदसञ्ज्ञा ।
 कः अवकाशः ।
 शतृक्वसू अवकाशः ।
 परवचने सिति पदं भम् ।
 परवचने सिति पदम् भसञ्ज्ञमपि प्राप्नोति ।
 अयम् ते योनिः ऋत्वियः ।
 प्रजम् विन्दाम ऋत्विजयाम् ।
 आरम्भसामर्थ्यात् च पदसञ्ज्ञा परङ्कार्यत्वात् च भसञ्ज्ञा प्राप्नोति ।
 गतिबुद्ध्यादीनाम् ण्यन्तानाम् कर्म कर्तृसञ्ज्ञम् ।
 गतिबुद्ध्यादीआं ण्यन्तानाम् कर्म कर्तृसञ्ज्ञम् अपि प्राप्नोति ।
 आरम्भसामर्थ्यात् च कर्मसञ्ज्ञा पदसञ्ज्ञा परङ्कार्यत्वात् च कर्तृसञ्ज्ञा प्राप्नोति ।
 न एषः दोषः ।
 आचार्यप्रवृत्तिः ज्ञापयति न कर्मसञ्ज्ञायाम् कर्तृसञ्ज्ञा भवति इति यत् अयम् हृक्रोः अन्यतरस्याम् इति अन्तरस्याङ्ग्रहणम् करोति ।
 शेषवचनम् च घिसञ्ज्ञानिवृत्त्यर्थम् ।
 शेषग्रहणम् च कर्तव्यम् ।
 शेषः घि असखि इति ।
 किम् प्रयोजनम् ।
 घिसाञ्ज्ञानिवृत्त्यर्थम् ।
 नदीसञ्ज्ञायाम् घिसञ्ज्ञा मा भूत् इति ।
 शकट्यै पद्धत्यै बुद्धयै धेन्वै ।
 इतरथा हि परङ्कार्यत्वात् च घिसञ्ज्ञा आरम्भसामर्थ्यात् च ङिति ह्रस्वः च इति नदीसञ्ज्ञा ।
 न वा असम्भवात् ।
 न वा असम्भवात् ।
 न वा कर्तव्यम् ।
 नदीसञ्ज्ञायाम् घिसञ्ज्ञा कस्मात् न भवति ।
 असम्भवात् ।
 कः असौ असम्भवः ।
 ह्रस्वलक्षणा हि नदीसञ्ज्ञा घिसञ्ज्ञायाम् च गुणः ।
 ह्रस्वलक्षणा हि नदीसञ्ज्ञा घिसञ्ज्ञायाम् च गुणेन भवितव्यम् ।
 तत्र वचनप्रामाण्यात् नदीसञ्ज्ञायाम् घिसञ्ज्ञाभावः ।
 तत्र वचनप्रामाण्यात् नदीसञ्ज्ञायाम् घिसञ्ज्ञा न भविष्यति ।
 किम् कारणम् ।
 आश्रयाभावात् ।
 आश्रयाभावात् नदीसञ्ज्ञायाम् घिसञ्ज्ञानिवृत्तिः इति चेत् यणादेशाभावः ।
 आश्रयाभावात् नदीसञ्ज्ञायाम् घिसञ्ज्ञानिवृत्तिः इति चेत् एवम् उच्यते यणादेशः अपि न प्राप्नोति ।
 न एषः दोषः ।
 नद्याश्रयत्वात् यणादेशस्य ह्रस्वस्य नदीसञ्ज्ञाभावः ।
 नद्याश्रयः यणादेशः ।
 यदा नदीसञ्ज्ञया घिसञ्ज्ञा बाधिता तत उत्तरकालम् यणादेशेन भवितव्यम् ।
 नद्याश्रयत्वात् यणादेशस्य ह्रस्वस्य नदीसञ्ज्ञा भविष्यति ।
 बहुव्रीह्यर्थम् तु । बह्व्रीहिप्रतिषेधार्थम् तु शेषग्रहणम् कर्तव्यम् ।
 शेषः बवुव्रीहिः इति ।
 किं प्रयोजनम् ।
 प्रयोजनमव्ययीभावोपमानद्विगुकृल्लोपेषु । अव्ययीभावे ।
 उन्मत्तगङ्गम् लोहितगङ्गम् ।
 उपमाने ।
 शस्त्रीश्यामा कुमुदश्येनी ।
 द्विगु ।
 पञ्चगवम् दशगवम् ।
 कृल्लोपे ।
 निष्कौशाम्बिः निर्वाराणसिः ।
 तत्र शेषवचनात् दोषः सङ्ख्यासमानाधिकरणञ्समासेषु बहुव्रीहिप्रतिषेधः ।
 तत्र शेषवचनात् दोषः भवति ।
 सङ्ख्यासमानाधिकरणञ्समासेषु बहुव्रीहेः प्रतिषेधः प्राप्नोति ।
 सङ्ख्या ।
 द्वीरावतीकः देशः त्रीरावतीकः देशः ।
 समानाधिकरण ।
 वीर्पुरुषकः ग्रामः ।
 नञ्समासे ।
 अब्राह्मणकः देशः अवृषलकः देशः ।
 कृल्लोपे च शेषवचनात् प्रादिभिः न बहुव्रीहिः ।
 कृल्लोपे च शेषवचनात् प्रादिभिः न प्राप्नोति ।
 प्रपतितपर्णः प्रपर्णकः प्रपतितपलाशः प्रपलाशकः इति ।
 अथ एकसञ्ज्ञाधिकारे कथम् सिध्यति ।
 एकसञ्ज्ञाधिकारे विप्रतिषेधाद् बहुव्रीहिः ।
 एकसञ्ज्ञाधिकारे विप्रतिषेधात् बहुव्रीहिः भविष्यति ।
 एकसञ्ज्ञाधिकारे विप्रतिषेधात् बहुव्रीहिः इति चेत् क्तार्थे प्रतिषेधः ।
 एकसञ्ज्ञाधिकारे विप्रतिषेधात् बहुव्रीहिः इति चेत् क्तार्थे प्रतिषेधः वक्तव्यः ।
 निष्कौशाम्बिः निर्वाराणसिः ।
 तत्पुरुषः अत्र बाधकः भविष्यति ।
 तत्पुरुषः इति चेत् अन्यत्र क्तार्थात् प्रतिषेधः । तत्पुरुषः इति चेत् अन्यत्र क्तार्थात् प्रतिषेधः वक्तव्यः ।
 प्रपतितपर्णः प्रपर्णकः प्रतितत्पलाशः प्रपलाशकः इति ।
 सिद्धम् तु प्रादीनाम् क्तार्थे तत्पुरुषवचनात् ।
 सिद्धमेतत् ।
 कथम् ।
 प्रादीनाम् क्तार्थे तत्पुरुषः भवति इति वक्तव्यम् ।
 कानि पुनः अस्य योगस्य प्रयोजनानि ।
 प्रयोजनम् ह्रस्वसञ्ज्ञाम् दीर्घप्लुतौ ।
 ह्रस्वसञ्ज्ञाम् दीर्घप्लुतसञ्ज्ञे बाधेते ।
 तिङ्सार्वधातुकम् लिङ्लिटोः आर्धधातुकम् ।
 तिङः सार्वधातुकसञ्ज्ञाम् लिङ्लिटोःार्धधातुसञ्ज्ञा बाधते ।
 अपत्यम् वृद्धम् युवा ।
 अपत्यम् वृद्धम् यवुसञ्ज्ञा बाधते ।
 घिम् नदी ।
 घिसञ्ज्ञाम् नदीसञ्ज्ञा बाधते ।
 लघु गुरु ।
 लघुसञ्ज्ञाम् गुरुसञ्ज्ञा बाधते ।
 पदम् भम् ।
 पदसञ्ज्ञाम् भसञ्ज्ञा बाधते ।
 अपादाद्नम् उत्तराणि धनुषा विध्यति कंसपात्र्याम् भुङ्क्ते गाम् दोग्धि धनुः विध्यति इति ।
 अपादानसञ्ज्ञाम् उत्तराणि कारकाणि बाधन्ते ।
 क्व ।
 धनुषा विध्यति ।
 कंसपात्र्याम् भुङ्क्ते ।
 गाम् दोग्धि ।
 धनुः विध्यति ।
 धनुषा विध्यति इति अपाययुक्तत्वात् च ध्रुवमपाये अपादानम् इति अपादानसञ्ज्ञा प्राप्नोति साधकतमम् करणम् इति च करणसञ्ज्ञा ।
 करणसञ्ज्ञा परा सा भवति ।
 कंसपात्र्याम् भुङ्क्ते इति अत्र अपायुक्तत्वात् च ध्रुवमपाये अपादानमिति अपादानसञ्ज्ञा प्राप्नोति आधारः अधिकरणम् इति च अधिकरणसञ्ज्ञा ।
 अधिकरणसञ्ज्ञा परा सा भवति ।
 गाम् दोग्धि इति अत्र अपायुक्तत्वात् च अपादानसञ्ज्ञा प्राप्नोति कर्तुरीप्सिततमम् कर्म ।
 इति च कर्मसञ्ज्ञा ।
 कर्मसञ्ज्ञा परा सा भवति ।
 धनुः विध्यति इति अत्र अपाययुक्तत्वात् च अपादानसञ्ज्ञा प्राप्नोति स्वतन्त्रः कर्ता इति च ।
 कर्तृसञ्ज्ञा परा सा भवति ।
 क्रुधद्रुहोः उप्सृष्टयोः कर्म संप्रदानम् । क्रुधद्रुहोः उप्सृष्टयोः कर्मसञ्ज्ञा संप्रदानसञ्ज्ञाम् बाधते ।
 करणम् पराणि साधु असिः छिनत्ति ।
 करणसञ्ज्ञाम् पराणि आणि बाधन्ते ।
 क्व ।
 धनुः विध्यति ।
 असिः छिनत्ति इति ।
 अधिकरणम् कर्म गेहम् प्रविशति । अधिकरणसञ्ज्ञाम् कर्मसञ्ज्ञा बाधते ।
 क्व ।
 गेहम् प्रविशति इति ।
 अधिकरणम् कर्ता स्थाली पचति ।
 अधिकरणसञ्ज्ञाम् कर्मसञ्ज्ञा बाधते ।
 क्व ।
 स्थाली पचति इति ।
 अध्युपसृष्टम् कर्म । अध्युपसृष्टम् कर्म अधिकरणसञ्ज्ञाम् बाधते ।
 गत्युपसर्गसञ्ज्ञे कर्मप्रवचनीयसञ्ज्ञा ।
 गत्युपसर्गसञ्ज्ञे कर्मप्रवचनीयसञ्ज्ञा बाधते ।
 परस्मैपदम् आत्मनेपदम् । परस्मैपदसञ्ज्ञाम् आत्मनेपदसञ्ज्ञा बाधते ।
 समाससञ्ज्ञाः च ।
 समाससञ्ज्ञाः च याः याः पराः अनवकाशाः च ताः ताः पूर्वाः सावकाशाः च बाधन्ते ।
 अर्थवत् प्रातिपदिकम् । अर्थवत् प्रातिपदिकसञ्ज्ञम् भवति ।
 गुणवचनम् च ।
 गुणवचनसञ्ज्ञम् च भवति अर्थवत् ।
 समासकृत्तद्धिताव्ययसर्वनाम असर्वलिङ्गा जातिः ।
 ४१॥समास । समाससञ्ज्ञा च वक्तव्या ।
 कृत् ।
 कृत्सञ्ज्ञा च वक्तव्या ।
 तद्धित ।
 तद्धितसञ्ज्ञा च वक्तव्या ।
 अव्यय ।
 अव्ययसञ्ज्ञा च वक्तव्या ।
 सर्वनाम ।
 सर्वनामसञ्ज्ञा च वक्तव्या ।
 असर्वलिङ्गा जातिः इति एतत् च वक्तव्यम् ।
 सङ्ख्या ।
 सङ्ख्यासञ्ज्ञा च वक्तव्या ।
 डु च ।
 डुसञ्ज्ञा च वक्तव्या ।
 का पुनः डुसञ्ज्ञा ।
 षट्सञ्ज्ञा ।
 एकद्रव्योपनिवेशिनी सञ्ज्ञा ।
 एकद्रव्योपनिवेशिनी सञ्ज्ञा इति एतत् च वक्तव्यम् ।
 किमर्थम् इदमुच्यते ।
 यथान्यासे एव भूयिष्ठाः सञ्ज्ञाः क्रियन्ते ।
 सन्ति च एव अत्र काः चित् अपूर्वाः सञ्ज्ञाः ।
 अपि च एतेन आनुपूर्व्येण सन्निविष्टानाम् बाधनम् यथा स्यात् ।
 गुणवचनसञ्ज्ञायाः च एताभिः बाधनम् यथा स्यात् इति ।
 विप्रतिषेधः इति कः अयम् शब्दः ।
 विप्रतिपूर्वात् सिद्धेः कर्मव्यतिहारे कर्मव्यतिहारे घञ् ।
 इतरेतरप्रतिषेधः विप्रतिषेधः ।
 अन्योन्यप्रतिषेधः विप्रतिषेधः ।
 कः पुनः विप्रतिषेधः ।
 द्वौ प्रसङ्गौ अन्यार्थौ एकस्मिन् सः विप्रतिषेधः ।
 द्वौ प्रसण्गौ यदा अन्यार्थौ भवतः एकस्मिन् च युगपत् प्राप्त्नुतः सः विप्रतिषेधः ।
 क्व पुनः अन्यार्थौ क्व च एकस्मिन् युगपत् प्राप्नुतः ।
 वृक्षाभ्याम् , वृक्षेषु इति अन्यार्थौ वृक्षेभ्यः इति अत्र युगपत् प्राप्नुतः ।
 किम् च स्यात् ।
 एकस्मिन् युगपदसम्भवात् पूर्वपरप्राप्तेः उभयप्रसङ्गः ।
 एकस्मिन् युगपदसम्भवात्पूर्वस्याः च परस्याः च प्राप्तेः उभयप्रसङ्गः ।
 इदम् विप्रतिषिद्धम् यत् उच्यते एकस्मिन् युगपदसम्भवात्पूर्वपरप्राप्तेः उभयप्रसङ्गः इति ।
 कथम् हि एकस्मिन् च नाम युगपदसम्भवः स्यात् पूर्वस्याः च परस्याःच प्राप्तेः उभयप्रसङ्गः च स्यात् ।
 न एतत् विप्रतिषिद्धम् ।
 यत् उच्यते एकस्मिन् युगपदसम्भवात् इति कार्ययोः युगपदसम्भवः शास्त्रयोः उभयप्रसङ्गः ।
 तृजादिभिः तुल्यम् । तृजादिभिः तुल्यम् पर्यायः प्राप्नोति ।
 तत् यथा तृजादयः पर्यायेण भवन्ति ।
 किम् पुनः कारणम् तृजादयः पर्यायेण भवन्ति ।
 अनवयप्रसङ्गात् प्रतिपदम् विधेः च ।
 अनवयवेन प्रसज्यन्ते प्रतिपदम् च विधीयन्ते ।
 अप्रतिपत्तिः वा उभयोः तुल्यबलत्वात् ।
 अप्रतिपत्तिः वा पुनः उभयोः शास्त्रयोः स्यात् ।
 किम् कारणम् ।
 तुल्यबलत्वात् ।
 तुल्यबले हि उभे शास्त्रे ।
 तत् यथा ।
 द्वयोः तुल्यबलयोः एकः प्रेष्यः भवति ।
 सः तयोः पर्यायेण कार्यम् करोति ।
 यदा तम् उभौ युगपत् प्रेषयतः नानादिक्षु च कार्ये भवतः तदा यदि असौ अविरोधार्थी भवति ततः उभयोः न करोति ।
 किम् पुनः कारणम् उभयोः न करोति ।
 यौगपद्यासम्भवात् ।
 न अस्ति यौगपद्येन सम्भवः ।
 तत्र प्रतिपत्त्यर्थम् वचनम् ।
 तत्र प्रतिपत्त्यर्थम् इदम् वक्तव्यम् ।
 तव्यदादीनाम् तु अप्रसिद्धिः ।
 तव्यदादीनाम् तु कार्यस्य अप्रसिद्धिः ।
 न हि किम् चित् तव्यदादिषु नियमकारि शास्त्रम् आरभ्यते येन तव्यदादयः स्युः ।
 यः च भवता हेतुः व्यपदिष्टः अप्रतिपत्तिः वा उभयोः तुल्यबलत्वात् इति तुल्यः स तव्यदादिषु ।
 न एषः दोषः ।
 अनवकाशाः तव्यदादयः उच्यन्ते च ।
 ते वचनात् भविष्यन्ति ।
 यः च भवता हेतुः व्यपदिष्टः तृजादिभिः तुल्यम् पर्यायः प्राप्नोति इति तुल्यः स तव्यदादिषु ।
 एतावत् इह सूत्रम् विप्रतिषेधे परम् इति ।
 पठिष्यति हि आचार्यः सकृद्गतौ विर्प्रतिषेधे यत् बाधितम् तत् बाधितम् एव इति ।
 पुनः च पठिष्यति पुनः प्रसङ्गविज्ञानात् सिद्धम् इति ।
 किम् पुनः इयता सूत्रेण उभयम् लभ्यम् ।
 लभ्यम् इति आह ।
 कथम् ।
 इह भवता द्वौ हेतू व्यपदिष्टौ ।
 तृजादिभिः तुल्यम् पर्यायः प्राप्नोति इति च अप्रतिपत्तिः वा उभयोः तुल्यबलत्वात् इति च ।
 तत् यदा तावत् एषः हेतुः तृजादिभिः तुल्यम् पर्यायः प्राप्नोति इति तदा विप्रतिषेढे परम् इति अनेन किम् क्रियते ।
 नियमः ।
 विप्रतिषेधे परम् एव भवति इति ।
 तदा एतत् उपपन्नम् भवति सकृद्गतौ विप्रतिषेधे यत् बाधितम् तत् बाधितम् एव इति ।
 यदा तु एषः हेतुः अप्रतिपत्तिः वा उभयोः तुल्यबलत्वात् इति तदा विप्रतिषेधे परम् इति अनेन किम् क्रियते ।
 द्वारम् ।
 विप्रतिषेधे परम् तावत् भवति तस्मिन् क्र्टे यदि पूर्वम् अपि प्राप्नोति तत् अपि भवति ।
 तदा एतत् उपपन्नम् भवति पुनःप्रसङ्गविज्ञानात् सिद्धम् इति ।
 विप्रतिषेधे परम् इति उक्त्वा अङ्गाधिकारे पूर्वम् इति वक्तव्यम् ।
 किम् कृतम् भवति ।
 पूर्वविप्रतिषेधाः न पठितव्याः भवन्ति ।
 गुणवृद्ध्यौत्वतृज्वद्भावेभ्यः नुम् पूर्वविप्रतिषिद्धम् ।
 नुमचिरतृज्वद्भावेभ्यः नुट् इति ।
 कथम् ये परविप्रतिषेधाः ।
 इत्त्वोत्त्वाभ्याम् गुणवृद्धी भवतः विप्रतिषेधेन इति ।
 सूत्रम् च भिद्यते ।
 यथान्यासम् एव अस्तु ।
 कथम् ये पूर्वविप्रतिषेधाः ।
 विप्रतिषेधे परम् इति एव सिद्धम् ।
 कथम् ।
 परशब्दः अयम् बह्वर्थः ।
 अस्ति एव व्यवस्थायाम् वर्तते ।
 तत् यथा पूर्वः परः इति ।
 अस्ति अन्यार्थे वर्तते ।
 परपुत्रः परभार्या ।
 अन्यपुत्रः अन्यभार्या इति गम्यते ।
 अस्ति प्राधान्ये वर्तते ।
 तत् यथा परम् इयं ब्राह्माणी अस्मिन् कुटुम्बे ।
 प्रधानम् इति गम्यते ।
 अस्ति इष्टवाची परशब्दः ।
 तत् यथा ।
 परम् धाम गतः इति ।
 इष्टम् धाम इति गम्यते ।
 तत् यः इष्टवाची परशब्दः तस्य इदम् ग्रहणम् ।
 विप्रतिषेधे परम् यत् इष्टम् तत् भवति ।
 अन्तरङ्गम् च ।
 अन्तरङ्गम् च बलीयः भवति इति वक्तव्यम् ।
 किम् प्रयोजनम् ।
 प्रयोजनम् यणेकादेशेत्त्वोत्त्वानि गुणवृद्धिद्विर्वचनाल्लोपस्वरेभ्यः ।
 गुणात् यणादेशः ॒ स्योनः , स्योना ।
 गुणः च प्राप्नोति यणादेः च ।
 परत्वात् गुणः स्यात् ।
 यणादेशः भवत्यन्तरङ्गतः ।
 वृद्धेः यणादेशः ।
 द्यौकामिः स्यौकामिः ।
 वृद्धिः च प्राप्नोति यणादेः च ।
 परत्वात् वृद्धिः स्यात् ।
 यणादेशः भवति अन्तरङ्गतः ।
 द्विर्वचनात् यणादेशः ।
 दुद्यूषति सुस्यूषति ।
 द्विर्वचनम् च प्राप्नोति यणादेः च ।
 नित्यत्वात् द्विर्वचनम् स्यात् ।
 यणादेशः भवति अन्तरङ्गतः ।
 अल्लोपस्य च यणादेशस्य च न अस्ति सम्प्रधारणा ।
 स्वरात् यणादेशः ।
 द्यौकामिः स्यौकामिः ।
 स्वरः च प्राप्नोति यणादेः च ।
 परत्वात् स्वरः स्यात् ।
 यणादेशः भवति अन्तरङ्गतः ।
 गुणात् एकादेशः ।
 काद्रवेयः मन्त्रम् अपश्यत् ।
 गुणः च प्राप्नोति एकादेशः च ।
 परत्वात् गुणः स्यात् ।
 एकादेशः भवति अन्तरङ्गतः ।
 वृद्धेः एकादेशः ।
 वैक्ष्माणिः सौस्थितिः ।
 वृद्धिः च प्राप्नोति एकादेशः च ।
 परत्वात् वृद्धिः स्यात् ।
 एकादेशः भवति अन्तरङ्गतः ।
 द्विर्वचनात् एकादेशः ।
 ज्ञाया ओदनः ज्ञौदनः ।
 ज्ञौदनम् इच्छति ज्ञौदनीयति ।
 ज्ञौदनीयतेः सन् जुज्ञौदनीयिषति ।
 द्विर्वचनम् च प्राप्नोति एकादेशः च ।
 नित्यत्वात् द्विर्वचनम् स्यात् ।
 एकादेशः भवति अन्तरङ्गतः ।
 अल्लोपात् एकादेशः ।
 शुना शुने ।
 अल्लोपः च प्राप्नोति एकादेशः च ।
 परत्वात् अल्लोपः स्यात् ।
 एकादेशः भवति अन्तरङ्गतः ।
 न एतत् अस्ति प्रयोजनम् ।
 न अस्ति अत्र विशेषः अल्लोपेन वा निवृत्तौ सत्याम् पूर्वत्वेन वा ।
 अयम् अस्ति विशेषः ।
 अल्लोपेन निवृत्तौ सत्याम् उदात्तनिवृत्तिस्वरः प्रसज्येत ।
 न अत्र उदात्तनिवृत्तिस्वरः प्राप्नोति ।
 किम् कारणम् ।
 न गोश्वन्साववर्ण इति प्रतिषेधात् ।
 न एषः उदात्तनिवृत्तिस्वरस्य प्रतिषेधः ।
 कस्य तर्हि ।
 तृतीयादिस्वरस्य ।
 यत्र तर्हि तृतीयादिस्वरः न अस्ति ।
 शुनः पश्य इति ।
 एवम् तर्हि न लाक्षणिकस्य प्रतिषेधम् शिष्मः ।
 किम् तर्हि ।
 येन केन चित् लक्षणेन प्राप्तस्य विभक्तिस्वरस्य प्रतिषेधः ।
 यत्र तर्हि विभक्तिः न अस्ति ।
 बह्हुशुनी इति ।
 यदि पुनः अयम् उदात्तनिवृत्तिस्वरस्य अपि प्रतिषेधः विज्ञायेत ।
 न एवम् शक्यम् ।
 इह अपि प्रसज्येत ॒ कुमारी इति ।
 एवम् तर्हि आचार्यप्रवृत्तिः ज्ञापयति नोदात्तनिवृत्तिस्वरः शुनि अवतरति इति यत् अयम् श्वन्शब्दम् गौरादिषु पठति ।
 अन्तोदात्तार्थम् यत्नम् करोति ।
 सिद्धम् हि स्यान् ङीपा एव ।
 स्वरात् एकादेकादेशः ।
 सौत्थितिः वैक्ष्माणिः ।
 स्वरः च प्राप्नोति एकादेशः च ।
 परत्वात्स्वरः स्यात् ।
 एकादेशः भवति अन्तरङ्गतः ।
 गुणस्य च इत्त्वोत्त्वयोः च न अस्ति सम्प्रधारणा ।
 वृद्धेः इत्त्वोत्त्वे ।
 स्तौर्णिः पौर्तिः ।
 वृद्धिः च प्राप्नोति इत्त्वोत्त्वे च ।
 परत्वात् वृद्धिः स्यात् ।
 इत्त्वोत्त्वे भवतः अन्तरङ्गतः ।
 द्विर्वचनात् इत्त्वोत्त्वे ।
 आतेस्तीर्यते आपोपूर्यते ।
 द्विर्वचनम् च प्राप्नोति इत्त्वोत्त्वे च ।
 नित्यत्वात् द्विर्वचनम् स्यात् ।
 इत्त्वोत्त्वे भवतः अन्तरङ्गतः ।
 अल्लोपस्य च इत्त्वोत्त्वयोः च न अस्ति सम्प्रधारणा ।
 स्वरे नास्ति विशेषः ।
 इण्ङिशीनाम् आत् गुणः सवर्णदीर्घत्वात् ।
 इण्ङिशीनाम् आत् गुणः सवर्णदीर्घत्वात् प्रयोजनम् ।
 अयजे इन्द्रम् अवपे इन्द्रम् ।
 वृक्षे इन्द्रम् प्लक्षे इन्द्रम् ।
 ये इन्द्रम् ते इन्द्रम् ।
 आत् गुणः च प्राप्नोति सवर्णदीर्घत्वम् च ।
 परत्वात् सवरणदीर्घत्वम् स्यात् ।
 आत् गुणः भवति अन्तरङ्गतः ।
 न वा सवर्णदीर्घत्वस्य अनवकाशत्वात् ।
 न वा एतत् अन्तरङ्गेण अपि सिध्यति ।
 किम् कारणम् ।
 सवर्णदीर्घत्वस्य अनवकाशत्वात् ।
 अनवकाशम् सवर्णदीर्घत्वम् आत् गुणम् बाधेत ।
 न एतत् अन्तरङ्गे अस्ति अनवकाशम् परम् इति ।
 इह अपि स्योनः , स्योना इति शक्यम् वक्तुम् न वा परत्वात् गुणस्य इति ।
 ऊङापोः एकादेशः ईत्वलोपाभ्याम् ।
 ऊङापोः एकादेशः ईत्वलोपाभ्याम् भवति अन्तरङ्गतः प्रयोजनम् ।
 ईत्वात् एकादेशः ।
 खट्वीयति मालीयति ।
 ईत्वम् च प्राप्नोति एकादेशः च ।
 परत्वात् ईत्वम् स्यात् ।
 एकादेशः भवति अन्तरङ्गतः ।
 लोपात् एकादेशः ।
 कामण्डलेयः भाद्रबाहेयः ।
 लोपः च प्राप्नोति एकादेशः च ।
 परत्वात् लोपः स्यात् ।
 एकादेशः भवति अन्तरङ्गतः ।
 अथ किमर्थम् ईत्वलोपाभ्याम् इति उच्यते न लोपेत्वाभ्यामिति एव उच्येत ।
 सङ्ख्यातानुदेशः मा भूत् इति ।
 आपः अपि एकादेशः लोपे प्रयोजयति ।
 चौडिः बालाकिः ।
 आत्त्वनपुंसकोपसर्जनह्रस्वत्वानि अयवायावेकादेशतुग्विधिभ्यः । आत्त्वनपुंसकोपसर्जनह्रस्वत्वानि अयवायावेकादेशतुग्विधिभ्यः भवन्ति अन्तरङ्गतः ।
 वेञ् वानीयम् शो शानीयम् ग्लै ग्लानीयम् म्लै म्लानीयम् ग्लाच्छत्त्रम् च्लाच्छत्रम् ।
 आत्त्वम् च प्राप्नोति एते च विधयः ।
 परत्वात् एते विधयः स्युः ।
 आत्त्वम् भवति अन्तरङ्गतः ।
 नपुंसकोपसर्जनह्रस्वत्वम् च प्रयोजनम् ।
 अतिरि अत्र अतिनु अत्र अतिरिच्छत्त्रम् अतिनुच्छत्रम् आराशस्त्रि इदम् धानाशष्कुलि इदम् निष्कौशाम्बि इदम् निर्वाराणसि इदम् निष्कौशाम्बिच्छत्रम् निर्वाराणासिच्छत्रम् ।
 नपुंसकोपसर्जनह्रस्वत्वम् च प्राप्नोति एते च विधयः ।
 परत्वात् एते विधयः स्युः ।
 नपुंसकोपसर्जनह्रस्वत्वम् भवति अन्तरङ्गतः ।
 तुक् यणेकादेशगुणवृद्ध्यौत्त्वदीर्घत्वेत्वमुमेत्त्त्वरीविधिभ्यः । यणेकादेशगुणवृद्ध्यौत्त्वदीर्घत्वेत्वमुमेत्त्त्वरीविधिभ्यः तुक् भवति अन्तरङ्गतः ।
 यणादेशात् ।
 अग्निचित् अत्र सोमसुत् अत्र ।
 एकादेशात् ।
 अग्निचित् इदम् सोमसुत् उदकम् ।
 गुणात् ।
 अग्निचिते सोमसुते ।
 वृद्धेः ।
 प्रऋच्छकः प्रार्च्छकः ।
 औत्त्वात् ।
 अग्निचिति सोमसुति ।
 दीर्घत्वात् ।
 जगद्भ्याम् जनगद्भ्याम् ।
 ईत्वात् ।
 जगत्यति जनगत्यति ।
 मुमः ।
 अग्निचिन्मन्यः सोमसुन्मन्यः ।
 एत्वात् ।
 जगद्भ्यः जनगद्भ्यः ।
 रीविधेः ।
 सुकृत्यति पापक्र्ट्यति ।
 अनङानङ्भ्याम् च इति वक्तव्यम् ।
 सुकृत् सुकृत्द्दुष्क्र्टौ ।
 तुक् च प्राप्नोति एते च विधयः ।
 परत्वात् एते विधयः स्युः ।
 तुक् भवति अन्तरङ्गतः ।
 इयङादेशः गुणात् ।
 इयङादेशः गुणात् भवति अन्तरङ्गतः प्रयोजनम् ।
 धियति रियति ।
 इयङादेशः च प्राप्नोति गुणः च ।
 परत्वात् गुणः स्यात् ।
 इयङादेशः भवति अन्तरण्गतः ।
 उवङादेशः च इति वक्तव्यम् ।
 प्रादुद्रुवत् प्रासुस्रुवत् ।
 श्वेः सम्प्रसारणपूर्वत्वम् यणादेशात् ।
 श्वेः सम्प्रसारणपूर्वत्वम् यणादेशात् भवति अन्तरण्गतः प्रयोजनम् ।
 शुशुवतुः शुशुवुः ।
 पूर्वत्वम् च प्राप्नोति यणादेशः च ।
 परत्वात् यणादेशः स्यात् ।
 पूर्वत्वम् भवति अन्तरण्गतः ।
 ह्वः आकारलोपात् ।
 ह्वः आकारलोपात् पूर्वत्वम् भवति अन्तरङ्गतः प्रयोजनम् ।
 जुहुवतुः जुहुवुः ।
 पूर्वत्वम् च प्राप्नोति आकारलोपः च परत्वात् आकारलोपः स्यात् ।
 पूर्वत्वम् भवति अन्तरङ्गतः ।
 स्वरः लोपात् ।
 स्वरः लोपात् भवति अन्तरङ्गतः प्रयोजनम् ।
 औपगवी सौदामनी ।
 स्वरः च प्राप्नोति लोपः च ।
 परत्वात् लोपः स्यात् ।
 स्वरः भवति अन्तरङ्गतः ।
 प्रत्ययविधिः एकादेशात् ।
 प्रत्ययविधिः एकादेशात् भवति अन्तरङ्गतः प्रयोजनम् ।
 अग्निः इन्द्रः वायुः उदकम् ।
 प्रत्ययविधिः च प्राप्नोति एकादेशः च ।
 परत्वात् एकादेशः स्यात् ।
 । प्रत्ययविधिः भवति अन्तरङ्गतः ।
 यणादेशात् च इति वक्तव्यम् ।
 अग्निः अत्र वायुः अत्र ।
 लादेशः वर्णविधेः । लादेशः वर्णविधेः भवति अन्तरङ्गतः प्रयोजनम् ।
 पचतु अत्र पठ्तु अत्र ।
 लादेशः च प्राप्नोति यणादेशः च ।परत्वात् यणादेशः स्यात् ।
 लादेशः भवति अन्तरङ्गतः ।
 तत्पुरुषान्तोदात्तत्वम् पूर्वपदप्रकृतिस्वरात् ।
 तत्पुरुषान्तोदात्तत्वम् पूर्वपदप्रकृतिस्वरात् भवति अन्तरङ्गतः प्रयोजनम् ।
 पूर्वशालाप्रियः अपरशालाप्रियः टत्पुरुषान्तोदात्तत्वम् च प्राप्नोति पूर्वपदप्रकृतिस्वरत्वम् च ।
 परत्वात् पूर्वपदप्रकृतिस्वरत्वम् स्यात् ।
 तत्पुरुषान्तोदात्तत्वम् भवति अन्तरङ्गतः ।
 एतानि अस्याः परिभाषायाः प्रयोजनानि यदर्थम् एषा परिभाषा कर्तव्या ।
 यदि सन्ति प्रयोजनानि इति एषा परिभाषा क्रियते ननु च इयम् अपि कर्तव्या असिद्धम् बहिरङ्गलक्षणम् अन्तरङ्गलक्षणे इति ।
 किम् प्रयोजनम् ।
 पचावेदम् पचामेदम् ।
 असिद्धत्वात् बहिरङ्गलक्षणस्य गुणस्य अन्तरण्गलक्षणम् ऐत्वम् मा भूत् इति ।
 उभे तर्हि कर्तव्ये ।
 न इति आह ।
 अनया एव सिद्धम् ।
 इह अपि स्योनः स्योना इति असिद्धत्वात् बहिरङ्गलक्षणस्य गुणस्य अन्तरङ्गलक्षणः यणादेशो भविष्यति ।
 यदि असिद्धम् बहिरङ्गलक्षणम् अन्तरङ्गलक्षणे इति उच्यते अक्षद्यूः हिरण्यद्यूः असिद्धत्वात् असिद्धत्वात् बहिरङ्गलक्षणस्य ऊठः अन्तरङ्गलक्षणः यणादेशः न प्राप्नोति ।
 न एषः दोषः ।
 असिद्धम् बहिरङ्गलक्षणम् अन्तरङ्गलक्षणे इति उक्त्वा ततः वक्ष्यामि न अजानन्तर्ये बहिष्ट्वप्रक्ल्̥प्तिः इति ।
 सा तर्हि एषा परिभाषा कर्तव्या ।
 न कर्तव्या ।
 आचार्यप्रवृत्तिः ज्ञापयति भवति एषा परिभाषा इति यत् अयम् षत्वतुकोः असिद्धः इति आह ।
 इयम् तर्हि परिभाषा कर्तव्या असिद्धम् बहिरङ्गलक्षणमन्तरङ्गलक्षणे इति ।
 एषा च न कर्तव्या ।
 आचार्यप्रवृत्तिः ज्ञापयति भवति एषा परिभाषा इति यत् अयम् वाहः ऊठ् इति ऊठम् शास्ति ।
 तस्य दोषः पूर्वपदोत्तरपदयोः वृद्धिस्वरौ एकादेशात् ।
 तस्य एतस्य लक्षणस्य दोषः पूर्वपदोत्तरपदयोः वृद्धिस्वरौ एकादेशात् अन्तरङ्गतः अभिनिर्वृत्तात् न प्राप्नुतः ।
 पूर्वैषुकामशमः अपरैषुकामशमः गुडोदकम् तिलोदकम् ।
 उदके अकेवले इति पूर्वोत्तरपदयोः व्यपवर्गाभावात् न स्यात् ।
 न एषः दोषः ।
 आचार्यप्रवृत्तिः ज्ञापयति पूर्वोत्तरपदयोः तावत् कार्यम् भवति न एकादेशः इति यत् अयम् न इन्द्रस्य परस्य इति प्रतिषेधम् शास्ति ।
 कथम् कृत्वा ज्ञापकम् ।
 इन्द्रे द्वौ अचौ ।
 तत्र एकः यस्य ईति च इति लोपेन ह्रियते अपरः एकादेशेन ।
 ततः अनच्कः इन्द्रः सम्पन्नः ।
 तत्र कः प्रसङ्गः वृद्धेः ।
 पश्यति तु आचार्यः पूर्वपदोत्तरपद्योः तावत्कार्यम् भवति न एकादेशः इति ततः न इन्द्रस्य परस्य इति प्रतिषेधम् शास्ति ।
 यणादेशात् इयुवौ । यणादेशात् इयुवौ अन्तरङ्गतः अभिनिर्वृत्तात् न प्राप्नुतः ।
 वैयाकरणः सौवश्वः इति ।
 लक्षणम् हि भवति य्वोः वृद्धिप्रसङ्गे इयुवौ भवतः इति ।
 न एषः दोषः ।
 अनवकाशौ इयुवौ ।
 अचि इति उच्यते ।
 किम् पुनः कारणम् अचि ति उच्यते ।
 इह मा भूताम् ।
 ऐतिकायनः औपगवः इति ।
 स्ताम् अत्र इयुवौ लोपः व्योः वलि इति लोपः भविष्यति ।
 यत्र तर्हि लोपः न अस्ति ।
 प्रैयमेधः प्रैयम्गवः इति ।
 उसि पररूपात् च ।
 उसि पररूपात् च अन्तरङ्गतः अभिनिर्वृत्तात् इयादेशः न प्राप्नोति ।
 पचेयुः यजेयुः ।
 न एषः दोषः ।
 न एवम् विज्ञायते या इति एतस्य इय् भवति इति ।
 कथम् तर्हि ।
 यास् इति एतस्य इय् भवति इति ।
 लुक् लोपयणयवायावेकादेशेभ्यः ।
 लोपयणयवायावेकादेशेभ्यः लुक् बलीयान् इति वक्तव्यम् ।
 लोपात् ।
 गोमान् प्रियः अस्य गोमत्प्रियः यवमत्प्रियः ।
 गोमान् इव आचरति गोमत्यते यवमत्यते ।
 यणादेशात् ।
 ग्रामण्यः कुलम् ग्रामणिकुलम् सेनान्यः कुलम् सेनानिकुलम् ।
 अयवायावेकादेशेभ्यः ।
 गवे हितम् गोहितम् रायः कुलम् रैकुलम् नावः कुलम् नौकुलम् वृकाद्भयम् वृकभयम् ।
 लुक् च प्राप्नोति एते च विधयः ।
 परत्वात् एते विधयः स्युः ।
 लुक् बलीयान् इति वक्तव्यम् लुक् यथा स्यात् ।
 यू इति किमर्थम् ।
 खट्वा माला ।
 किम् च स्यात् ।
 खट्वाबन्धुः मालाबन्धुः ।
 नदी बन्धुनि इति एषः स्वरः प्रसज्येत ।
 इह च बहुखट्वकः इति नद्यृतः च इति नित्यः कप् प्रसज्येत ।
 न एषः दोषः ।
 आचार्यप्रवृत्तिः ज्ञापयति न आपः नदीसञ्ज्ञा भवति इति यत् अयम् ङेः आम् नद्याम्नीभ्यः इति पृथक् आब्ग्रहणम् करोति ।
 इह तर्हि मात्रे मातुः इति आट् नद्याः इति आट् प्रसज्येत ।
 किम् पुनः इदम् दीर्घयोः ग्रहणम् आहोस्विद् ह्रस्वयोः ।
 किम् चातः ।
 यदि दीर्घयोः ग्रहणम् यू इति निर्देशः न उपपद्यते ।
 दीर्घात् हि पूर्वसवर्णः प्रतिषिध्यते ।
 उत्तरत्र च विशेषणम् न प्रकल्पेत यू ह्रस्वौ इति ।
 यदि यू न ह्रस्वौ ।
 अथ ह्रस्वौ न यू ।
 यू ह्रस्वौ चेति विप्रतिषिद्धम् ।
 अथ ह्रस्वयोः हे शकटे अत्र अपि प्रसज्येत ।
 न एषः दोषः ।
 अवश्यम् अत्र विभाषा नदीसञ्ज्ञा एषितव्या ।
 उभयम् हि इष्यते ॒ हे शकटि हे शकटे इति ।
 इह तर्हि शकटिबन्धुः इति नदी बन्धुनि इति एषः स्वरः प्रसज्येत ।
 इह च बहुशकटिः इति नद्यृतः चेति नित्यः कप् प्रसज्येत ।
 न एषः दोषः ।
 ङिति ह्रस्वः च इति अयम् नियमार्थः भविष्यति ।
 ङिति एव यू ह्रस्वौ नदीसञ्ज्ञौ भवतः न न्यत्र इति ।
 कैमर्थक्यात् नियमः भवति ।
 विधेयम् न अस्ति इति कृत्वा ।
 इह च अस्ति विधेयम् ।
 किम् ।
 नित्या नदीसञ्ज्ञा प्राप्ता सा विभाषा विधेया ।
 तत्र अपूर्वः विधिः अस्तु नियमः अस्तु इति अपूर्वः एव विधिः भविष्यति न नियमः ।
 अथ अयम् नित्यः योगः स्यात् प्रकल्पेत नियमः ।
 बाढम् प्रकल्पेत ।
 नित्यः तर्थि भविष्यति । तत् कथम् ।
 योगविभागः करिष्यते ।
 इदम् अस्ति ।
 यू स्त्र्याख्यौ नदी न इयङुवङ्स्थानौ अस्त्री वामि ।
 ततः ङिति ।
 ङिति च इयङुवङ्स्थानौ यू वा अस्त्री नदीसञ्ज्ञौ न भवतः ।
 ततः ह्रस्वौ ।
 ह्रस्वौ च यू स्त्र्याख्यौ ङिति नदीसञ्ज्ञौ भवतः ।
 इयङुवङ्स्थानौ वा न इति च निवृत्तम् ।
 यदि एवम् शकटये अत्र गुणः न प्राप्नोति ।
 द्वितीयः योगविभागः करिष्यते ।
 शेषग्रहणम् न करिष्यते ।
 कथम् ।
 इदम् अस्ति ।
 यू स्त्र्याख्यौ नदी न इयङुवङ्स्थानौ अस्त्री वामि ।
 ततः ङिति ।
 ङिति च इयङुवङ्स्थानौ यू वा अस्त्री नदीसञ्ज्ञौ न भवतः ।
 ततः ह्रस्वौ ।
 ह्रस्वौ च यू स्त्र्याख्यौ ङिति नदीसञ्ज्ञौ भवतः ।
 ततः ह्रस्वौ ।
 ह्रस्वौ च यू स्त्र्याख्यौ ङिति नदीसञ्ज्ञौ भवतः ।
 इयङुवङ्स्थानौ वा न इति च निवृत्तम् ।
 ततः घि ।
 घिसञ्ज्ञौ च भवतः स्त्र्याख्यौ यू ह्रस्वौ ङिति ।
 ततः असखि ।
 सखिवर्जितौ च यू ह्रस्वौ घिसञ्ज्ञौ भवतः ।
 स्त्र्याख्यौ ङिति इति च निवृत्तम् ।
 यदि तर्हि शेषग्रहणम् न क्रियते न अर्थः एकेन अपि योगविभागेन ।
 अविशेषेण नदीसञ्ज्ञा उत्सर्गः ।
 तस्याः ह्रस्वयोः घिसञ्ज्ञा बाधिका ।
 तस्याम् नित्यायाम् प्राप्तायाम् ङिति विभाषा आरभ्यते ।
 अथ वा पुनः अस्तु दीर्घयोः ।
 ननु च उक्तम् निर्देशः न उपपद्यते ।
 दीर्घात् हि पूर्वसवर्णः प्रतिषिध्यते ।
 वा छन्दसि इति एवम् भविष्यति ।
 छन्दसि इति उच्यते न च इदम् छन्दः ।
 छन्दोवत् सूत्राणि भवन्ति इति ।
 यत् अपि उच्यते उत्तरत्र विशेषेणम् न प्रकल्पेत यू ह्रस्वौ इति ।
 यदि यू न ह्रस्वौ अथ ह्रस्वौ न यू ।
 यू ह्रस्वौ इति विप्रतिषिद्धम् इति ।
 न एतत् विप्रतिषिद्धम् ।
 आह अयम् यू ह्रस्वौ इति ।
 यदि यू न ह्रस्वौ ।
 अथ ह्रस्वौ न यू ।
 ते एवम् विज्ञास्यामः य्वोः यौ ह्रस्वौ इति ।
 कौ च य्वोः ह्रस्वौ ।
 सवर्णौ ।
 अथ स्त्र्याख्यौ इति कः अयम् शब्दः ।
 स्त्रियम् आचक्षाते स्त्र्याख्यौ ।
 यदि एवम् स्त्र्याख्यायौ इति प्राप्नोति ।
 अनुपसर्गे हि कः विधीयते ।
 न तर्हि इदानीम् इदम् भवति यस्मिन् दश सहस्राणि पुत्रे जाते गवाम् ददौ ।
 ब्राह्मणेभ्यः प्रियाख्येभ्यः सः अयम् उञ्छेन जीवति ।
 छन्दोवत् कवयः कुर्वन्ति ।
 न हि एषा इष्टिः ।
 एवम् तर्हि कर्मसाधनः भविष्यति ॒ स्त्रियाम् आख्यायेते स्त्र्याख्यौ ।
 यदि कर्मसाधनः कृत्स्त्रियाः धातुस्त्रियाः च न सिध्यति ।
 तन्त्र्यै लक्ष्म्यै श्रियै भ्रुवै ।
 एवम् तर्हि बहुव्रीहिः भविष्यति ।
 स्त्रियाम् आख्या अनयोः स्त्र्याख्यौ ।
 एवम् अपि कृत्स्त्रियाः धातुस्त्रियाः च न सिध्यति ।
 तन्त्र्यै लक्ष्म्यै श्रियै भ्रुवै ।
 एवम् तर्हि विच् भविष्यति ।
 अथ वा पुनः अस्तु कः एव ।
 स्त्रियम् आचक्षाते स्त्र्याख्यौ इति ।
 ननु च उक्तम् स्त्र्याख्यायौ इति प्राप्नोति ।
 अनुपसर्गे हि कः विधीयते ।
 मूलविभुजादिपाठात् कः भविष्यति ।
 एवम् च कृत्वा सः अपि अदोषः भवति यत् उक्तम् यस्मिन् दश सहस्राणि पुत्रे जाते गवाम् ददौ ।
 ब्राह्मणेभ्यः प्रियाख्येभ्यः सः अयम् उञ्छेन जीवति ।
 अथ आख्याग्रहणम् किमर्थम् ।
 नदीसञ्ज्ञायाम् आख्याग्रहणम् स्त्रीविषयार्थम् । नदीसञ्ज्ञायाम् आख्याग्रहणम् स्त्रीविषयार्थम् ।
 स्त्रीविषयौ एव यौ नित्यम् तयोः एव नदीसञ्ज्ञा यथा स्यात् ।
 इह मा भूत् ग्रामण्ये सेनान्ये स्त्रियै इति ।
 प्रथमलिङ्गग्रहणम् च ।
 प्रथमलिङ्गग्रहणम् च कर्तव्यम् ।
 प्रथमलिङ्गे यौ स्त्र्याखौ इति वक्तव्यम् ।
 किम् प्रयोजनम् ।
 प्रयोजनम् क्विब्लुप्समासाः । कुमार्यै ब्राह्मणाय ।
 लुप् ।
 खरकुट्यै ब्राह्मणाय ।
 अतितन्त्र्यै ब्राह्मणाय अतिलक्ष्म्यै ब्राह्मणाय ।
 तत् तर्हि वक्तव्यम् ।
 न वक्तव्यम् ।
 अवयवस्त्रीविषयत्वात् सिद्धम् ।
 अवयवः अत्र स्त्रीविषयः तदाश्रया नदीसञ्ज्ञा भविष्यति ।
 अवयवस्त्रीविषयत्वात् सिद्धम् इति चेत् इयङुवङ्स्थानप्रतिषेधे यण्स्थानप्रतिषेधप्रसङ्गः अवयवस्य इयङुवङ्स्थानत्वात् ।
 अवयवस्त्रीविषयत्वात् सिद्धम् इति चेत् इयङुवङ्स्थानप्रतिषेधे यण्स्थानयोः अपि य्वोः प्रतिषेधः प्रसज्येत ।
 आध्यै प्रध्यै ब्राह्मण्यै ।
 किम् कारणम् ।
 अवयवस्य इयङुवङ्स्थानत्वात् ।
 अवयवः अत्र इयङुवङ्स्थानः ।
 सिद्धम् त्वङ्गरूपग्रहणात् यस्य अङ्गस्य इयुवौ तत्प्रतिषेधात् ।
 सिद्धम् एतत् ।
 कथम् ।
 अङ्गरूपम् गृह्यते ।
 यस्य अङ्गस्य इयुवौ भवतः तस्य इदम् ग्रहणम् ।
 न च एतस्य अङ्गस्य इयुवौ भवतः ।
 ह्रस्वेयुव्स्थानप्रवृत्तौ च स्त्रीवचने ।
 ह्रस्वौ च इयुव्स्थानौ च प्रवृत्तौ च प्राक् च प्रवृत्तेः स्त्रीवचनौ एव नदीसञ्ज्ञौ भवतः इति वक्तव्यम् ।
 शकट्यै अतिशकट्यै ब्रामणाण्यै ।
 क्व मा भूत् ।
 शकटये अतिशकटये ब्राह्मणाय ।
 धेन्वै अतिधेन्वै ब्राह्मण्यै ।
 क्व मा भूत् ।
 धेनवे अतिधेनवे ब्राह्मणाय ।
 श्रियै अतिश्रियै ब्राह्मण्यै ।
 क्व मा भूत् ।
 श्रिये अतिश्रिये ब्राह्मणाय ।
 भ्रुवै अतिभ्रुवै ब्राह्मण्यै ।
 क्व मा भूत् ।
 भ्रुवे अतिभ्रुवे ब्राह्मणाय ।
 अपरः आह ॒ ह्रस्वौ च इयुव्स्थानौ च प्रवृत्तौ अपि स्त्रीवचनौ एव नदीसञ्ज्ञौ भवतः इति वक्तव्यम् ॒ शकट्यै , अतिशकट्यै ब्रामणाण्यै ।
 क्व मा भूत् ।
 शकटये अतिशकटये ब्राह्मणाय ।
 धेन्वै अतिधेन्वै ब्राह्मण्यै ।
 क्व मा भूत् ।
 धेनवे अतिधेनवे ब्राह्मणाय ।
 श्रियै अतिश्रियै ब्राह्मण्यै ।
 क्व मा भूत् ।
 श्रिये अतिश्रिये ब्राह्मणाय ।
 भ्रुवै अतिभ्रुवै ब्राह्मण्यै ।
 क्व मा भूत् ।
 भ्रुवे अतिभ्रुवे ब्राह्मणाय ।
 किमर्थम् पुनः इदम् उच्यते ।
 प्रथमलिङ्गग्रहणम् चोदितम् ।
 तत् द्वेष्यम् विजानीयात् ॒ सर्वम् एतत् विकल्पते इति ।
 तत् आचार्यः सुहृत् भूत्वा अन्वाचष्टे ह्रस्वौ च इयुव्स्थानौ च प्रवृत्तौ च प्राक् च प्रवृत्तेः स्त्रीवचनौ एव इति ।
 योगविभागः कर्तव्यः ।
 षष्थीयुक्तः छन्दसि ।
 षष्थीयुक्तः पतिशब्दः छन्दसि घिसञ्ज्ञः भवति ।
 ततः वा ।
 वा छन्दसि सर्वे विधयो भवति ।
 सुपाम् व्यत्ययः ।
 तिङाम् व्यत्ययः ।
 वर्णव्यत्ययः ।
 लिङ्गव्यत्ययः ।
 कालव्यत्ययः ।
 पुरुषव्यत्ययः ।
 आत्मनेपदव्यत्ययः ।
 परस्मैपदव्यत्ययः ।
 सुपाम् व्यत्ययः ।
 युक्त मात असीत् धुरि दक्षिणायाः ।
 दक्षिणायाम् इति प्राप्ते ।
 तिङाम् व्यत्ययः ।
 चषलम् ये अश्वयूपय तक्षति ।
 तक्षन्ति इति प्राप्ते ।
 वर्णव्यत्ययः ।
 त्रिष्टुभौजः शुभितम् उग्रवीरम् ।
 सुहितमिति प्राप्ते ।
 लिङ्गव्यत्ययः ।
 मधोः गृह्णाति मधोः तृप्ताः इव आसते ।
 मधुनः इति प्राप्ते ।
 कालव्यत्ययः ।
 श्वः अग्नीन् आधास्यमानेन श्वः सोमेन यक्षमाणेन ।
 श्वः आधाता श्वः यष्टा इति प्राप्ते ।
 पुरुषव्यत्ययः ।
 अधा सः वीरैः दशभिः वियूयाः ।
 वियूयात् इति प्राप्ते ।
 आत्मनेपदव्यत्ययः ।
 ब्रह्मचारिणम् इच्छते ।
 इच्छति इति प्राप्ते ।
 परस्मैपदव्यत्ययः ।
 प्रतीपम् अन्यः ऊर्मिः युध्यति । अन्वीपम् अन्यः ऊर्मिः युध्यति ।
 युध्यते इति प्राप्ते ।
 यस्मात् इति व्यपदेशाय ।
 अथ प्रत्ययग्रहणम् किमर्थम् ।
 यस्मात् विधिः तदादि प्रत्यये अङ्गम् इति इयति उच्यमाने स्त्री इयती स्त्रीयति इति अत्र अपि प्रसज्येत ।
 प्रत्ययग्रहणे पुनः क्रियमाणे न दोषः भवति ।
 अथ विधिग्रहणम् किमर्थम् ।
 यस्मात् प्रत्ययः तदादि प्रत्यये अङ्गम् इति इयति उच्यमाने दधि अधुना मधु अधुना अत्रापि प्रसज्येत ।
 विधिग्रहणेण पुनः क्रियमाणे न दोषः भवति ।
 तत् एतत् प्रत्ययग्रहणेन विधिग्रहणेन च समुदितेन क्रियते सन्नियोगः ।
 यस्मात् यः प्रत्ययः विधीयते तदादि तस्मिन् अङ्गसञ्ज्ञम् भवति इति ।
 अथ तदादिग्रहणम् किमर्थम् ।
 अङ्गसञ्ज्ञायाम् तदादिवचनम् स्यादिनुमर्थम् । अङ्गसञ्ज्ञायाम् तदादिग्रहणम् क्रियते स्याद्यर्थम् नुमर्थम् च ।
 स्याद्यर्थम् तावत् ।
 करिष्यावः करिष्यामः ।
 नुमर्थम् ।
 कुण्डानि वनानि ।
 मित्सुटोः उपसम्ख्यानम् ।
 मित्वतः सुड्वतः च पसम्ख्यानम् कर्तव्यम् ।
 मित्वतः ।
 भिनत्ति छिनत्ति अभिनत् अच्छिनत् ।
 सुड्वतः ।
 सञ्चरकस्तु सञ्चस्करुः ।
 किम् पुनः कारणम् न सिध्यति ।
 सुटः बहिरङ्गत्वात् ।
 बहिरङ्गः सुट् ।
 अन्तरङ्गः गुणः ।
 असिद्धम् बहिरङ्गम् अन्तरङ्गे ।
 वक्ष्यति एतत् संयोगादेः गुणविधाने संयोगोपधग्रहणम् कृञर्थम् ।
 यदि संयोगोपधग्रहणम् क्रियते न अर्थः संयोगादिग्रहणेन ।
 इह अपि सस्वरतुः सस्वरुः इति संयोगोपधस्य इति एव सिद्धम् ।
 भवेत् एवमर्थेन न अर्थः ।
 इदम् तु न सिध्यति सञ्चकरतुः सञ्चस्करुः ।
 किम् पुनः कारणम् न सिध्यति ।
 इह तस्य वा ग्रहणम् भवति तदादेः वा न चेदम् तत् न अपि तदादि ।
 सिद्धम् तु तदाद्यादिवचनात् ।
 सिद्धम् एतत् ।
 कथम् ।
 तदाद्यादि अङ्गसञ्ज्ञम् भवति इति वक्तव्यम् ।
 किम् इदम् तदाद्यादि इति ।
 तस्य आदिः तदादिः , तदादिः आदिः यस्य तदिदम् तदाद्यादि इति ।
 सः तर्हि तथा निर्देशः कर्तव्यः ।
 न कर्तव्यः ।
 उत्तरपदलोपः अत्र द्रष्टव्यः ।
 तत् यथा ॒ उष्ट्रमुखम् इव मुखम् अस्य उष्ट्रमुखः , खरमुखः , एवम् तदाद्यादि तदादि इति ।
 तदेकदेशविज्ञानात् वा सिद्धम् । तदेकदेशविज्ञानात् वा सिद्धम् एतत् ।
 तदेकदेशभूतम् तद्ग्रहणेन गृह्यते. तद् यथा ।
 गङ्गा यमुना देवदत्ता इति ।
 अनेका नदी गङ्गाम् यमुनाम् च प्रविष्टा गङ्गायमुनाग्रहणेन गृह्यते ।
 तथा देवदत्तास्थः गर्भः देवदत्ताग्रहणेन गृह्यते ।
 विषमः उपन्यासः ।
 इह के चित् शब्दाः अक्तपरिमाणानाम् अर्थानाम् वाचकाः भवन्ति ये एते सङ्ख्याशब्दाः परिमाणशब्दाः च ।
 पञ्च सप्त इति ॒ एकेन अपि अपाये न भवन्ति ।
 द्रोणः खारी आढकम् इति ॒ नैवा अधिके भवन्ति न च न्यूने ।
 के चित् यावत् एव तत् भवति तावत् एव आहुः ये एते जातिशब्दाः गुणशब्दाः च ।
 तैलम् घृतम् इति ॒ खार्याम् अपि भवन्ति द्रोणे अपि ।
 शुक्लः नीलः कृष्णः इति ॒ हिमवति अपि भवति वटकणिकामात्रे अपि द्रव्ये ।
 अङ्गसञ्ज्ञा च अपि अक्तपरिमाणानाम् क्रियते ।
 सा केन अधिकस्य स्यात् ।
 एवम् तर्हि आचार्यप्रवृत्तिः ज्ञापयति तदेकदेशभूतम् तद्ग्रहणेन गृह्यते इति यत् अयम् न इदमदसोः अकोः इति सककारयोः प्रतिषेधम् शास्ति ।
 कथम् कृत्वा ज्ञापकम् ।
 इदमदसोः कार्यम् उच्यमानम् कः प्रसङ्गो यत् सककारयोः स्यात् ।
 पश्यति तु आचार्यः तदेकदेशभूतम् तद्ग्रहणेन गृह्यते इति ततः सककारयोः प्रतिषेधम् शास्ति ।
 अथ द्वितीयम् प्रत्ययग्रहणम् किमर्थम् ।
 प्रत्ययग्रहणम् पदादौ अप्रसङ्गार्थम् ।
 प्रत्ययग्रहणम् क्रियते पदादौ अङ्गसञ्ज्ञा मा भूत् इति ।
 किम् च स्यात् ।
 स्त्र्यर्थम् , श्र्यर्थम् , भ्वर्थम् ॒ अङ्गस्य इति इयङुवङौ स्याताम् ।
 परिमाणार्थम् च ।
 परिमाणार्थम् च द्वितीयम् प्रत्ययग्रहणम् क्रियते ।
 यस्मात् प्रत्ययविधिः तदादि अङ्गम् इति इयति उच्यमाने दाशतयस्य अपि अङ्गसञ्ज्ञा प्रसज्येत ।
 तत् तर्हि कर्तव्यम् ।
 न कर्तव्यम् ।
 केन इदानीम् अङ्गकार्यम् भविष्यति ।
 प्रत्यये इति प्रकृत्य अङ्गकार्यम् अध्येष्ये ।
 प्रत्यये इति प्रकृत्य अङ्गकार्यम् अधीषे प्राकरोत् उपैहिष्ट उपसर्गात् पूर्वौ अडाटौ प्राप्नुतः ।
 सिद्धम् तु प्रत्ययग्रहणे यस्मात् सः तदादितदन्तविज्ञानात् ।
 सिद्धम् एतत् ।
 कथम् ।
 प्रत्ययग्रहणे यस्मात् सः प्रत्ययः विहितः तदादेः तदन्तस्य च ग्रहणम् भवति इति एषा परिभाषा कर्तव्या ।
 कः पुनः अत्र विशेषः एषा परिभाषा क्रियेत प्रत्ययग्रहणम् वा ।
 अवश्यम् एषा परिभाषा कर्तव्या ।
 बहूनि एतस्याः परिभाषायाः प्रयोजनानि ।
 प्रयोजनम् धातुप्रातिपदिकप्रत्ययसमासतद्धितविधिस्वराः ।
 धातु ।
 देवदत्तः चिकीर्षति ।
 सङ्घातस्य धातुसञ्ज्ञा प्राप्नोति ।
 प्रातिपदिक ।
 देवदत्त्ः गार्ग्यः ।
 सङ्घातस्य प्रातिपदिकसञ्ज्ञा प्राप्नोति ।
 प्रत्यय ।
 महान्तम् पुत्रम् इच्छति ।
 सम्घातात् प्रत्ययोत्पत्तिः प्राप्नोति ।
 समास ।
 ऋद्धस्य राज्ञः पुरुषः ।
 सम्घातस्य समाससञ्ज्ञा प्राप्नोति ।
 तद्धितविधि ।
 देवदत्तः गार्ग्यायणः ।
 सम्घातात् तद्धितोत्पत्तिः प्राप्नोति ।
 स्वर ।
 देवदत्तः गार्ग्यः ।
 सम्घात्स्य ञ्नित्यादिः नित्यम् इति आद्युदात्तत्वम् प्राप्नोति ।
 प्रत्ययग्रहणे यस्मात् स तदादेः तदन्तस्य ग्रहणम् भवति इति न दोषः भवति ।
 सा तर्हि एषा परिभाषा कर्तव्या ।
 न कर्तव्या ।
 एवम् वक्ष्यामि ॒ यस्मात् प्रत्ययविधिः तदादि प्रत्यये गृह्यमाणे गृह्यते ।
 ततः अङ्गम् ।
 अङ्गसञ्ज्ञम् च भवति यस्मा त्प्रत्ययविधिः तदादि प्रत्यये ।
 यदि प्रत्ययग्रहणे यस्मात् सः तदादेः ग्रहणम् भवति इति उच्यते अवतपेनकुलस्थितम् ते एतत् उदकेविशीर्णम् ते एतत् सगतिकेन सनकुलेन च समासः न प्राप्नोति ।
 एवम् तर्हि प्रत्ययग्रहणे यस्मात् सः तदादेः ग्रहणम् भवति इति उक्त्वा ततः वक्ष्यामि ॒ कृद्ग्रहणे गतिकारकपूर्वस्य अपि ।
 कृद्ग्रहणे गतिकारकपूर्वस्य अपि ग्रहणम् भवति ति एषा परिभाषा कर्तव्या ।
 कानि एतस्याः परिभाषायाः प्रयोजनानि ।
 प्रयोजनम् समासतद्धितविधिस्वराः ।
 समास ।
 अवतपेनकुलस्थितम् ते एतत् उदकेविशीर्णम् ते एतत् सगतिकेन सनकुलेन च समासः सिद्धः भवति ।
 समास ।
 तद्धितविधि ।
 साङ्कूटिनम् व्यावक्रोशी ।
 सम्घातात् तद्धितोपत्तिः सिद्धा भवति ।
 तद्धितविधि ।
 स्वर ।
 दूरात् आगतः दूरादागतः इति ।
 अन्तः थाथघञ्क्ताजबित्रकाणाम् इति एषः स्वरः सिद्धः भवति ।
 कृद्ग्रहणे गतिकारकपूर्वस्य अपि ग्रहणम् भवति इति न दोषः भवति ।
 सा तर्हि एषा परिभाषा कर्तव्या ।
 न कर्तव्या ।
 आचार्यप्रवृत्तिः ज्ञापयति भवति एषा परिभाष इति यत् अयम् गतिः अनन्तरः इति अनन्तरग्रहणम् करोति ।
 अन्तग्रहणम् किमर्थम् न सुप्तिङ् पदम् इति एव उच्यते ।
 केन इदानीम् तदन्तानाम् भविष्यति ।
 तदन्तविधिना ।
 अतः उत्तरम् पठति ।
 पदसञ्ज्ञायाम् अन्तवचनम् अन्यत्र सञ्ज्ञाविधौ प्रत्ययग्रहणे तदन्तविधिप्रतिषेधार्थम् ।
 पदसञ्ज्ञायाम् अन्तग्रहणम् क्रियते ज्ञापकार्थम् ।
 किम् ज्ञाप्यम् ।
 एतत् ज्ञापयति आचार्यः अन्यत्र सञ्ज्ञाविधौ प्रत्ययग्रहणे तदन्तविधिः न भवति इति ।
 किम् एतस्य ज्ञापने प्रयोजनम् ।
 तरप्तमौ घः ।
 तरप्तमबन्तस्य घसञ्ज्ञा न भवति ।
 किम् च स्यात् ।
 कुमारी गौरितरा ।
 घादिषु नद्याः ह्रस्वः भवति इति ह्रस्वत्वम् प्रसज्येत ।
 यदि एतत् ज्ञाप्यते सनाद्यन्ताः धातवः इति अन्तग्रहणम् कर्तव्यम् ।
 कृत्तद्धितसमासाः च इति अन्तग्रहणम् कर्तव्यम् ।
 इदम् तृतीयम् ज्ञापकार्थम् ।
 द्वे तावत् क्रियेते न्यासे एव ।
 यत् अपि उच्यते कृत्तद्धितसमासाः च इति अन्तग्रहणम् कर्तव्यम् इति ।
 न कर्तव्यम् ।
 अर्थवत् इति वर्तते कृत्तद्धान्तम् च एव अर्थवत् न केवलाः कृतः तद्धिताः वा ।
 किमर्थम् इदम् उच्यते न सुबन्तम् पदम् इति एव सिद्धम् ।
 नियमार्थः अयमारम्भः ।
 नान्तमेव क्ये पदसञ्ज्ञम् भवति न अन्यत् ।
 क्व मा भूत् ।
 वाच्यति स्रुच्यति
 असर्वनामस्थाने इति उच्यते ।
 तत्र ते राजा तक्षा असर्वनामस्थाने इति पदसञ्ज्ञायाः प्रतिषेधः प्रसज्येत ।
 न अप्रतिषेधात् ।
 न अयम् प्रसज्यप्रतिषेधः सर्वनामस्थाने न इति ।
 किम् तर्हि ।
 पर्युदासः अयम् यत् अन्यत् सर्वनामस्थानात् इति ।
 सर्वनामस्थाने अव्यापारः ।
 यदि केन चित्प्राप्नोति तेन भविष्यति ।
 पूर्वेण च प्राप्नोति ।
 अप्राप्तेः वा ।
 अथ वा अनन्तरा या प्राप्तिः सा प्रतिषिध्यते ।
 कुतः एतत् ।
 अन्तरस्य विधिः वा भवति प्रतिषेधः वा इति ।
 पूर्वा प्राप्तिः अप्रतिषिद्धा तया भविष्यति ।
 ननु च इयम् प्राप्तिः पूर्वाम् प्राप्तिम् बाधते ।
 न उत्सहते प्रतिषिद्धा सती बाधितुम् ।
 अथ वा योगविभागः करिष्यते ।
 स्वादिषु पूर्वम् पदसञ्ज्ञम् भवति ।
 ततः सर्वनामस्थाने अयचिपूर्वम् पदसञ्ज्ञम् भवति ।
 ततो भम् ।
 भसञ्ज्ञम् च भवति यजादौ असर्वनामस्थाने इति ।
 यदि तर्हि सौ अपि पदम् भवति एचः प्लुतविकारे पदान्तग्रहणम् चोदितम् इह मा भूत् भद्रम् करोषि गौः इति तस्मिन् क्रियमाणे अपि प्राप्नोति ।
 वाक्यपदयोः अन्त्यस्य इति एवम् तत् ।
 भुवद्वद्भ्यः धारयद्भ्यः एतयोः पदसञ्ज्ञा वक्तव्या ।
 भुवद्वद्भ्यः धारयद्वद्भ्यः ।
 भसञ्ज्ञायाम् उत्तरपदलोपे षषः प्रतिषेधः ।
 भसञ्ज्ञायाम् उत्तरपदलोपे षषः प्रतिषेधः वक्तव्यः ।
 अनुकम्पितः षडड्गुलिः षडिकः ।
 सिद्धम् अचः स्थानिवत्त्वात् ।
 सिद्धम् एतत् ।
 कथम् ।
 अचः स्थानिवद्भावात् भसञ्ज्ञा न भविष्यति ।
 इह अपि तर्हि प्राप्नोति ।
 वागाशीर्दत्तः वाचिकः इति ।
 वक्ष्यति एतत् ॒ सिद्धम् एकाक्षरपूर्वपदानाम् उत्तरपदलोपवचनात् इति ।
 इह अपि तर्हि प्राप्नोति षडड्गुलिः षडिकः इति ।
 वक्ष्यति एतत् ॒ षषः ठाजादिवचनात् सिद्धम् इति ।
 नभोङ्गिरोमनुषाम् वति उपसम्ख्यानम् ।
 नभोङ्गिरोमनुषाम् वति उपसम्ख्यानम् कर्तव्यम् ।
 नभस्वत् अङ्गिरस्वत् मनुष्वत् ।
 वृषण् वस्वश्वयोः ।
 वृषण् इति एतस्य वस्वशयोः भसञ्ज्ञा वक्तव्या ।
 वृषण्वसुः वृषणश्वस्य यत् शिरः वृषणश्वस्य मेने ।
 अर्थग्रहणम् किमर्थम् न तसौ मतौ इति एव उच्येत ।
 तसौ मतौ इति इयति उच्यमाने इहैव स्यात् पयस्वान् यशस्वान् ।
 इह न स्यात् पयस्वी यशस्वी ।
 अर्थग्रहणे पुनः क्रियमाणे मतुपि च सिद्धम् भवति यः च न्यः तेन समानार्थः तस्मिन् च ।
 यदि अर्थग्रहणम् क्रियते पयस्वान् यशस्वान् अत्र न प्राप्नोति ।
 किम् कारणम् ।
 न हि मतुप् मत्वर्थे वर्तते ।
 मतुप् अपि मत्वर्थे वर्तते ।
 तत् यथा देवदत्तशालायाम् ब्राह्मणा आनीयन्ताम् इति उक्ते यदि देवदत्तः पि ब्राह्मणः भवति सः अपि आनीयते ।
 उभयसञ्ज्ञान्यपि इति वक्तव्यम् ।
 सः सुष्ठुभा सः ऋक्वता गणेन ।
 बहुषु बहुवचनम् इति उच्यते ।
 केषु बहुषु ।
 अर्थेषु ।
 यदि एवम् वृक्षः प्लक्षः अत्र अपि प्राप्नोति ।
 बहवः ते अर्थाः मूलम् स्कन्धः फलम् पलाशम् इति ।
 एवम् तर्हि एकवचनम् द्विवचनम् बहुवचनमिति शब्दसञ्ज्ञाः एताः ।
 येषु अर्थेषु स्वादयः विधीयन्ते तेषु बहुषु ।
 केषु च अर्थेषु स्वादयः विधीयन्ते ।
 कर्मादिषु ।
 न वै कर्मादयः विभक्त्यर्थाः ।
 के तर्हि ।
 एकत्वादयः ।
 एकत्वादिषु अपि वै विभक्यर्थेषु अवश्यम् कर्मादयः निमित्तत्वेन उपादेयाः ।
 कर्मणः एकत्वे कर्मणः द्वित्वे कर्मणः बहुत्वे इति ।
 सः तर्हि तथा निर्देशः कर्तव्यः ।
 न हि अन्तरेण भावप्रत्ययम् गुणप्रधानः भवति निर्देशः ।
 इह च ॒ इति एके मन्यन्ते , तत् एके मन्यन्ते इति परत्वात् एकवचनम् प्राप्नोति ।
 बहुषु बहुवचनम् इति एषः योगः परः करिष्यते ।
 सूत्रविपर्यासः कृतः भवति ।
 इह च ॒ बहुः ओदनः , बहुः सूपः इति परत्वात् बहुवचनम् प्राप्नोति ।
 न एषः दोषः ।
 यत् तावत् उच्यते न हि अन्तरेण भावप्रययम् गुणप्रधानः भवति निर्देशः इति तन् न ।
 अन्तरेण अपि भावप्रत्ययम् गुणप्रधानः भवति निर्देशः ।
 कथम् ।
 इह कदा चित् गुणः गुणिविशेषकः भवति ।
 तत् यथा पटः शुक्लः इति ।
 कदा चित् च गुणिना गुणः व्य्पदिश्यते ।
 पठस्य शुक्लः इति ।
 तत् यदा तावत् गुणः गुणिविशेषकः भवति पटः शुक्लः इति तदा सामानाधिकरण्यम् गुणगुणिनोः ।
 तदा न अन्तरेण भावप्रत्ययम् गुणप्रधानः भवति निर्देशः ।
 यदा तु गुणिना गुणः व्यपदिश्यते पटस्य शुक्लः इति स्वप्रधानः तदा गुणः भवति ।
 तदा द्रव्ये षष्ठी ।
 तदा अन्तरेण भावप्रत्ययम् गुअणप्रधानः भवति निर्देशः ।
 न च इह वयम् एकत्वादिभिः कर्मादीन् विशेषयिष्यामः ।
 किम् तर्हि ।
 कर्मादिभिः एकत्वादीन् विशेषयिष्यामः ।
 कथम् ।
 एकस्मिन् एकवचनम् ।
 कस्यैकस्मिन् ।
 कर्मणः ।
 द्वयोः द्विवचनम् ।
 कयोः द्वयोः ।
 कर्मणोः ।
 बहुषु बहुवचनम् ।
 केषाम् बहुषु ।
 कर्मणाम् इति ।
 कथम् बहुषु बहुवचनमिति ।
 एतत् एव ज्ञापयति आचार्यः नानाधिकरणवाची यः बहुशब्दः तस्य इदम् ग्रहणम् न वैपुल्यवाचिनः इति ।
 किम् एतस्य ज्ञापने प्रयोजनम् ।
 यत् उक्तम् बहुः ओदनः बहुः सूपः इति परत्वात् बहुवचनम् प्राप्नोति इति स दोषः न भवति ।
 यत् अप्युच्यते इति एके मन्यन्ते तत् एके मन्यन्त इति परत्वात् एकवचनम् प्राप्नोति इति न एषः दोषः ।
 एकशब्दः अयम् बह्वर्थः ।
 अस्ति एव सम्ख्यावाची ।
 तत् यथा एकः द्वौ बहवः इति ।
 अस्ति असहायवाची ।
 तत् यथा एकाग्नयः एकहलानि एकाकिभिः क्षुद्रकैः जितम् इति ।
 अस्ति अन्यार्थे वर्तते ।
 तत् यथा सधमादः द्युम्नः एकाः ताः ।
 अन्याः इति अर्थः ।
 तत् यः अन्यार्थे वर्तते तस्य एषः प्रयोगः ।
 किमर्थम् पुनः इदम् उच्यते ।
 सुप्तिङाम् अविशेषविधानात् दृष्तविप्रयोगत्वात् च नियमार्थम् वचनम् । सुपः अविशेषेण प्रातिपदिकमात्रात् विधीयन्ते ।
 तिङः अविशेषेण धातुमात्रात् विधीयन्ते ।
 तत्र एतत् स्यात् यदि अप्यविशेषेण विधीयन्ते न एव विप्रयोगः लक्ष्यते इति ।
 दृष्टविप्रयोगत्वात् च ।
 दृश्यते खलु अपि विप्रयोगः ।
 तद्यथा ॒ अक्षीणि मे दर्शनीयानि , पादाः मे सुकुमाराः इति ।
 सुप्तिङोः अविशेषविधानात् दृष्टविप्रयोगत्वात् च व्यतिकरः प्राप्नोति ।
 इष्यते च अव्यतिकरः स्यात् इति ।
 तत् च अन्तरेण यत्नम् न सिध्यति इति नियमार्थम् वचनम् ।
 एवमर्थम् इदम् उच्यते ।
 अथ एतस्मिन् नियमार्थे सति किम् पुनः अयम् प्रत्ययनियमः ॒ एकस्मिन् एव एकवचनम् , द्वयोः एव द्विवचनम् , बहुषु एव बहुवचनम् इति ।
 आहोस्वित् अर्थनियमः ॒ एकस्मिन् एकवचनम् एव , द्वयोः द्विवचनम् एव , बहुषु बहुवचनम् एव इति ।
 कः च अत्र विशेषः ।
 तत्र प्रत्ययनियमे अव्ययानाम् पदसञ्ज्ञाभावः असुबन्तत्वात् ।
 तत्र प्रत्ययनियमे अव्ययानाम् पदसञ्ज्ञा न प्राप्नोति ।
 उच्चैः नीचैः इति ।
 किम् कारणम् ।
 असुबन्तत्वात् ।
 अर्थनियमे सिद्धम् ।
 अर्थनियमे सिद्धम् भवति ।
 अस्तु अर्थनियमः ।
 अथ वा पुनः अस्तु प्रत्ययनियमः ।
 ननु च उक्तम् ॒ तत्र प्रत्ययनियमे अव्ययानाम् पदसञ्ज्ञाभावः असुबन्तत्वात् इति ।
 न एषः दोषः ।
 सुपाम् कर्मादयः अपि अर्थाः सङ्ख्या च एव तथा तिङाम् । सुपाम् सङ्ख्या च एव अर्थः कर्मादयः च ।
 तथा तिङाम् ।
 प्रसिद्धः नियमः तत्र ।
 प्रसिद्धः तत्र नियमः ।
 नियमः प्रकृतेषु वा ।
 अथ वा प्रकृतान् अर्थान् अपेक्ष्य नियमः ।
 के च प्रकृताः ।
 एकत्वादयः ।
 एकस्मिन् एव एकवचनम् न द्वयोः न बहुषु ।
 द्वयोः एव द्विवचनम् नैकस्मिन् न बहुषु ।
 बहुषु एव बहुवचनम् न द्वयोः न एकस्मिन् इति ।
 अथ वा आचार्यप्रवृत्तिः ज्ञापयति उत्पद्यन्ते अव्ययेभ्यः स्वादयः इति यत् अयम् अव्ययात् आप्सुपः इति अव्ययात् लुकम् शास्ति ।
 किम् इदम् कारके इति ।
 सञ्ज्ञानिर्देशः ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 इह हि व्याकरणे ये वा एते लोके प्रतीतपदार्थकाः शब्दाः तैः निर्देशाः क्रियन्ते पशुः अपत्यम् देवता इति याः वा एताः कृत्रिमाः टिघुघभसञ्ज्ञाः ताभिः ।
 न च अयम् लोके ध्रुवादीनाम् प्रतीतपदार्थकः शब्दः न खलु अपि कृत्रिमा सञ्ज्ञा अन्यत्र अविधानात् ।
 सञ्ज्ञाधिकारः च अयम् ।
 तत्र किम् अन्यत् शक्यम् विज्ञातुम् अन्यत् अतः सञ्ज्ञायाः ।
 कारके इति सञ्ज्ञानिर्देशः चेत्सञ्ज्ञिनः अपि निर्देशः ।
 कारके इति सञ्ज्ञानिर्देशः चेत्सञ्ज्ञिनः अपि निर्देशः कर्तव्यः ।
 साधकम् निर्वर्तकम् कारकसञ्ज्ञम् भवति इति वक्तव्यम् ।
 इतरथा हि अनिष्टप्रसङ्गः ग्रामस्य समीपात् आगच्छति इति अकारकस्य । इतरथा हि अनिष्टम् प्रसज्येत ।
 अकारकस्य अपि अपादादनसञ्ज्ञा प्रसज्येत ।
 क्व ।
 ग्रामस्य समीपात् आगच्छति इति ।
 न एषः दोषः ।
 न अत्र ग्रामः अपाययुक्तः ।
 किम् तर्हि ।
 समीपम् ।
 यदा च ग्रामः अपाययुक्तः भवति भवति तदा अपादानसञ्ज्ञा ।
 तत् यथा ग्रामात् आगच्छति इति ।
 कर्मसञ्ज्ञाप्रसङ्गः अकथितस्य ब्राह्मणस्य पुत्रम् पन्थानम् पृच्छति इति ।
 कर्मसञ्ज्ञा च प्राप्नोति अकथितस्य. क्व ।
 ब्राह्मणस्य पुत्रम् पन्थानम् पृच्छति इति ।
 न एषः दोषः ।
 अयम् अकथितशब्दः अस्ति एव सङ्कीर्तिते वर्तते ।
 तत् यथा कः चित् कम् चित् सञ्चक्ष्य आह असौ अत्र अकथितः ।
 असंकीर्तितः इति गम्यते ।
 अस्ति अप्राधान्ये वर्तते ।
 तत् यथा अकथितः असौ ग्रामे अकथितः असौ नगरे इति उच्यते यः यत्र अप्रधानः भवति ।
 तत् यदा अप्राधान्ये अकथित्शब्दः वर्तते तदा एषः दोषः कर्मसञ्ज्ञाप्रसङ्गः अकथितस्य ब्राह्मणस्य पुत्रम् पन्थानम् पृच्छति इति ।
 अपादानम् च वृक्षस्य पर्णम् पतति इति ।
 अपादानसञ्ज्ञा च प्राप्नोति ।
 क्व ।
 वृक्षस्य पर्णम् पतति ।
 कुड्यस्य पिण्डः पतति इति ।
 ना वा अपायस्याविवक्षितत्वात् ।
 न वा एषः दोषः ।
 किम् कारणम् ।
 अपायस्य अविवक्षितत्वात् ।
 न अत्र अपायः विवक्षितः ।
 किम् तर्हि ।
 सम्बन्धः ।
 यदा च अपायः विवक्षितः भवति भवति तदा अपादानसञ्ज्ञा ।
 तत् यथा ।
 वृक्षात् पर्णम् पतति इति ।
 सम्बन्धस्तु तदा न विवक्षितः भवति ।
 न ज्ञायते कङ्कस्य वा कुररस्य वा इति ।
 अयम् तर्हि दोषः कर्मसञ्ज्ञाप्रसङ्गः च अकथितस्य ब्राह्मणस्य पुत्रम् पन्थानम् पृच्छति इति ।
 न एषः दोषः ।
 कारकः इति महती सञ्ज्ञा क्रियते ।
 सञ्ज्ञा च नाम यतः न लघीयः ।
 कुतः एतत् ।
 लघ्वर्थम् हि सञ्ज्ञाकारणम् ।
 तत्र महत्याः सञ्ज्ञायाः करणे एतत्प्रयोजनम् अन्वर्थसञ्ज्ञा यथा विज्ञायेत ।
 करोति इति कारकम् इति ।
 अन्वर्थम् इति चेत् अकर्तरि कर्तृशब्दानुपपत्तिः । अन्वर्थम् इति चेत् अकर्तरि कर्तृशब्दः न उपपद्यते ।
 करणम् कारकम् अधिकरणम् कारकम् इति ।
 सिद्धम् तु प्रतिकारकम् क्रियाभेदात् पचादीनाम् करणाधिकरणयोः कर्तृभावः ।
 सिद्धः करणाधिकरणयोः कर्तृभावः ।
 कुतः ।
 प्रतिकारकम् क्रियाभेदात् पचादीनाम् ।
 पचादीनाम् हि प्रतिकारकम् क्रिया भिद्यते ।
 किम् इदम् प्रतिकारकम् इति ।
 कारकम् कारकम् प्रति प्रतिकारकम् ।
 कः असौ प्रतिकारकम् क्रियाभेदः पचादीनाम् ।
 अधिश्रयणोदकासेचनतण्डुलावपनैधोपदकर्षणिक्रियाः प्रधानस्य कर्तुः पाकः ।
 अधिश्रयणोदकासेचनतण्डुलावपनैधोपकर्षणादिक्रियाः कुर्वन् एव देवदत्तः पचति इति उच्यते ।
 तत्र तदा पचिः वर्तते ।
 एषः प्रधानकर्तुः पाकः ।
 एतत् प्रधानकर्तुः कर्तृत्वम् ।
 द्रोणम् पचति आढकम् पचति ति सम्भवनक्रिया धारणक्रिया च अधिकरणस्य पाकः ।
 द्रोणम् पचति आढकम् पचति इति सम्भवनक्रियाम् धारणक्रियाम् च कुर्वती स्थाली पचति इति उचत्ये ।
 तत्र तदा पचिः वर्तते ।
 एषः धिकरणस्य पाकः ।
 एतत् अधिकरणस्य कर्तृत्वम् ।
 एधाः पक्ष्यन्ति आ विक्लित्तेः ज्वलिष्यन्ति इति ज्वल्वनक्रिया करणस्य पाकः ।
 एधाः पक्ष्यन्ति आ विक्लित्तेः ज्वलिष्यन्ति इति कुर्वन्ति काष्ठानि पचन्ति इति उच्यन्ते ।
 तत्र तदा पचिः वर्तते ।
 एषः करणस्य पाकः ।एतत् करणस्य कर्तृत्वम् ।
 उद्यमननिपातनानि कर्तुः छिदिक्रिया ।
 उद्यमननिपातनानि कुर्वन् देवदत्तः छिनत्ति इति उच्यते ।
 तत्र तदा छिदिः वर्तते ।
 एषः प्रधानकर्तुः छेदः ।
 एतत् प्रधानकर्तुः कर्तृत्वम् ।
 यत् तत् न तृणेन तत्परशोः छेदनम् । यत् तत् समाने उद्यमने निपातने च परशुना छिद्यते न तृणेन तत् परशोः छेदनम् ।
 अवश्यम् च एतत् एवम् विज्ञेयम् ।
 इतरथा हि असितृणयोः छेदने अविशेषः स्यात् ।
 यः हि मन्यत उद्यमननिपातनात् एव एतत् भवति छिनत्ति इति असितृणयोः छेदने न तस्य विशेषः स्यात् ।
 यत् असिना छिद्यते तृणेन अपि तत् छिद्येत ।
 अपादानादीनाम् तु अप्रसिद्धिः ।
 अपादानादीनाम् कर्तृत्वस्य अप्रसिद्धिः ।
 यथा हि भवता करणाधिकरणयोः कर्तृत्वम् निर्दर्शितम् न तथा अपादानादीनाम् कर्तृत्वम् निदर्श्यते ।
 न वा स्वतन्त्रपरतन्त्रत्वात् तयोः पर्यायेण वचनम् वचनाश्रया च सञ्ज्ञा ।
 न वा एषः दोषः ।
 किम् कारणम् ।
 स्वतन्त्रपरतन्त्रत्वात् ।
 सर्वत्र एव अत्र स्वातन्त्र्यम् पारतन्त्र्यम् च विवक्षितम् ।
 तयोः पर्यायेण वचनम् ।
 तयोः स्वातन्त्र्यपारतन्त्र्ययोः पर्यायेण वचनम् भविष्यति ।
 वचनाश्रया च सञ्ज्ञा भविष्यति ।
 तत् यथा ।
 बलाहकात् विद्योतते ।
 बलाहके विद्योतते ।
 बलाहकः विद्योतते इति ।
 किम् तर्हि उच्यते अपादानादीनाम् तु अप्रसिद्धिः इति ।
 एवम् तर्हि न ब्रूमः अपादानादीनाम् कर्तृत्वस्य अप्रसिद्धिः इति ।
 पर्याप्तम् करणाधिकरणयोः कर्तृत्वम् निदर्शितम् अपादानीनाम् कर्तृत्वनिर्दर्शनाय ।
 पर्याप्तः ह्येकः पुलाकः स्थाल्याः निर्दर्शनाय ।
 किम् तर्हि ।
 सञ्ज्ञायाः अप्रसिद्धिः ।
 यावता सर्वत्र एव अत्र स्वातन्त्र्यम् विद्यते पारतन्त्र्यम् च तत्र परत्वात् कर्तृसञ्ज्ञा एव प्राप्नोति ।
 अत्र अपि न वा स्वतन्त्र्यपरतन्त्रत्वात् तयोः पर्यायेण वचनम् वचनाश्रया च सञ्ज्ञा इति एव ।
 यथा पुनः इदम् स्थाल्याः स्वातन्त्र्यम् निदर्शितम् सम्भवनक्रियाम् धारणक्रियाम् च कुर्वती स्थाली स्वतन्त्रा इति क्व इदानीम् परतन्त्रा स्यात् ।
 यत् तत् प्रक्षालनम् परिवर्तनम् वा ।
 न वै एवमर्थम् स्थाली उपादियते प्रक्षालनम् परिवर्तनम् च करिष्यामि इति ।
 कथम् तर्हि ।
 सम्भवनक्रियाम् धारणक्रियाम् च करिष्यति इति ।
 तत्र च सौ स्वतन्त्रा ।
 क्व इदानीम् परतन्त्रा ।
 एवम् तर्हि स्थालीस्थे यत्ने कथ्यमाने स्थाली स्वतन्त्रा कर्तृस्थे यत्ने कथ्यमाने परतन्त्रा ।
 ननु च भोः कर्तृस्थे अपि वै यत्ने कथ्यमाने स्थाली सम्भवनक्रियाम् धारणक्रियाम् च करोति ।
 तत्र असौ स्वतन्त्रा ।
 क्व इदानीम् परतन्त्रा ।
 एवम् तर्हि प्रधानेन समवाये स्थाली परतन्त्रा व्यवाये स्वतन्त्रा ।
 तत् यथा अमात्यादीनाम् राज्ञा सह समवाये पारतन्त्र्यम् व्यवाये स्वातन्त्र्यम् ।
 किम् पुनः प्रधानम् ।
 कर्ता ।कथम् पुनः ज्ञायते कर्ता प्रधानम् इति ।
 यत् सर्वेषु साधनेषु सम्निहितेषु कर्ता प्रवर्तयिता भवति ।
 ननु च भोः प्रधानेन अपि वै समवाये स्थाल्याः अनेनार्थः अधिकरणम् कारकम् इति ।
 न हि कारकम् इति अनेन अधिकरणत्वम् उक्तम् अधिकरणमिति वा कारकत्वम् ।
 उभौ च अन्योन्यविशेषकौ भवतः ।
 कथम् ।
 एकद्रव्यसमवायित्वात् ।
 तत् यथा गार्ग्यः देवदत्तः इति ।
 न हि गार्ग्यः इति अनेन देवदत्तत्वम् उक्तम् देवदत्तः इति अनेन वा गार्ग्यत्वम् ।
 उभौ च अन्योन्यविशेषकौ भवतः एकद्रव्यसमवायित्वात् ।
 एवम् तर्हि सामान्यभूता क्रिया वर्तते तस्याः निर्वर्तकम् कारकम् ।
 अथ वा यावत् ब्रूयात् क्रियायामिति तावत् कारके इति ।
 एवम् च कृत्वा निर्देशः उपपन्नः भवति कारके इति ।
 इतरथा हि कारकेषु इति ब्रूयात् ।
 ध्रुवम् इति किमर्थम् ।
 ग्रामात् आगच्छति शकटेन ।
 न एतत् अस्ति ।
 करणसञ्ज्ञा अत्र बाधिका भविष्यति ।
 इदम् तर्हि ग्रामात् आगच्छन् कंसपात्र्याम् पाणिना ओदनम् भुङ्क्ते इति ।
 अत्र अपि अधिकरणसञ्ज्ञा बाधिका भविष्यति ।
 इदम् तर्हि वृक्षस्य पर्णम् पतति ।
 कुड्यस्य पिण्डः पतिति इति ।
 जुगुप्साविरामप्रमादार्थानाम् उपसम्ख्यानम् । जुगुप्साविरामप्रमादार्थानाम् उपसम्ख्यानम् कर्तव्यम् ।
 जुगुप्सा ।
 अधर्मात् जुगुप्सते. अधर्मात् बीभत्सते ।
 विराम । धर्मात् विरमति. धर्मात् निवर्तते ।
 प्रमाद ।
 धर्मात् प्रमाद्यति ।
 धर्मात् मुह्यति ।
 इह च उपसम्ख्यानम् कर्तव्यम् ।
 साम्काश्यकेभ्यः पाटलिपुत्रकाः अभिरूपतराः इति ।
 तत् तर्हि इदम् वक्तव्यम् ।
 न वक्तव्यम् ।
 इह तावत् अधर्मात् जुगुप्सते अधर्मात् बीभत्सते इति ।
 यः एषः मनुष्यः प्रेक्षापूर्वकारी भवति सः पश्यति दुःखः अधर्मः न अनेन कृत्यम् अस्ति इति ।
 सः बुद्ध्या सम्प्राप्य निवर्तते ।
 तत्र ध्रुवमपाये अपादानम् इति एव सिद्धम् ।
 इह च धर्मात् विरमति धर्मात् निवर्तते इति धर्मात् प्रमाद्यति धर्मात् मुह्यति इति ।
 यः एषः मनुष्यः सम्भिन्नबुद्धिः भवति सः पश्यति न इदम् किम् चित् धर्मः नाम न एनम् करिष्यामि इति ।
 सः बुद्ध्या सम्प्राप्य निवर्तते ।
 तत्र ध्रुवमपाये अपादानम् इति एव सिद्धम् ।
 इह च साम्काश्यकेभ्यः पाटलिपुत्रकाः अभिरूपतराः इति ।
 यः तैः साम्यम् गतवान् भवति सः एतत्प्रयुङ्क्ते ।
 गतियुक्तेषु अपादानसञ्ज्ञा न पपद्यते अध्रुवत्वात् । गतियुक्तेषु अपादानसञ्ज्ञा न उपपद्यते ।
 अश्वात् त्रस्तात् पतितः ।
 रथात् प्रवीतात् पतितः ।
 सार्थात् गच्छतः हीनः इति ।
 किम् कारणम् ।
 अध्रुवत्वात् ।
 न वा अध्रौव्यस्य अविविक्षितत्वात् ।
 न वा एषः दोषः ।
 किम् कारणम् ।
 अध्रौव्यस्य अविवक्षितत्वात् ।
 न अत्र अध्रौव्यम् विवक्षितम् ।
 किम् तर्हि ।
 ध्रौव्यम् ।
 इह तावत् अश्वात् त्रस्तात् पतितः इति ।
 यत् तदश्वे अश्वत्वम् आशुगामित्वम् तत् ध्रुवम् तत् च विवक्षितम् ।
 रथात् प्रवीतात् पतितः इति यत् तत् रथे रथत्वम् रमन्ते अस्मिन् रथः इति तत् ध्रुवम् तत् च विवक्षितम् ।
 सार्थात् गच्छतः हीनः इति यत् तत्सार्थे सार्थत्वम् सहार्थीभावः तत् ध्रुवम् तत् च विवक्षिक्तम् ।
 यदि अपि तावत् अत्र एतत् शक्यते वक्तुम् ये तु एते अत्यन्तगतियुक्ताः तत्र कथम् ।
 धावतः पतितः ।
 त्वरमाणात् पतितः इति ।
 अत्र अपि न वा अध्रौव्यस्य अविवक्षितत्वात् इति एव सिद्धम् ।
 कथम् पुनः सतः नाम अविवक्षा स्यात् ।
 सतः अपि अविवक्षा भवति ।
 तत् यथा अलोमिका एडका ।
 अनुदरा कन्य इति ।
 असतः च विवक्षा भवति ।
 समुद्रः कुण्डिका ।
 विन्ध्यः वर्धितकम् इति
 अयम् योगः शक्यः अवक्तुम् ।
 कथम् वृकेभ्यः बिभेति दस्युभ्यः बिभेति चौरेभ्यः त्रायते दस्युभ्यः त्रायते इति ।
 इह तावत् वृकेभ्यः बिभेति दस्युभ्यः बिभेति इति ।
 यः एषः मनुष्यः प्रेक्षापूर्वकारी भवति सः पश्यति यदि माम् वृकाः पश्यन्ति ध्रुवः मे मृत्युः इति ।
 सः बुद्ध्या सम्प्राप्य निवर्तते ।
 तत्र ध्रुवम् अपाये अपादानम् इति एव सिद्धम् ।
 इह चौरेभ्यः त्रायते दस्युभ्यः त्रायते इति ।
 यः एषः मनुष्यः प्रेक्षापूर्वकारी भवति सः पश्यति यदि इमम् पश्यन्ति ध्रुवम् अस्य वधबन्धपरिक्लेशाः इति ।
 सः बुद्ध्या सम्प्राप्य निवर्तते ।
 तत्र ध्रुवम् अपाये अपादानम् इति एव सिद्धम् ।
 अयम् अपि योगः शक्यः अवक्तुम् ।
 कथम् अध्ययनात् पराजयते इति ।
 यः एषः मनुष्यः प्रेक्षापूर्वकारी भवति सः पश्यति दुःखम् अध्ययनम् दुर्धरम् च गुरवः च दुरुपचाराः इति ।
 सः बुद्ध्या सम्प्राप्य निवर्तते ।
 तत्र ध्रुवम् अपाये अपादानम् इति एव सिद्धम् ।
 किम् उदाहरणम् ।
 माषेभ्यः गाः वारयति ।
 भवेद् यस्य माषाः न गावः तस्य माषाः ईप्सिताः स्युः ।
 यस्य तु खलु गावः न माषाः कथम् तस्य माषाः ईप्सिताः स्युः ।
 तस्य अपि माषाः एव ईप्सिताः ।
 आतः च ईप्सिताः यवेभ्य्ः गाः वारयति ।
 इह कूपात् अन्धम् वारयति इति कूपे अपादानसञ्ज्ञा न प्राप्नोति ।
 न हि तस्य कूपः ईप्सितः ।
 कः तर्हि ।
 अन्धः ।
 तस्य अपि कूपः एव ईप्सितः ।
 पश्यति अयम् अन्धः कूपम् मा प्रापत् इति ।
 अथ वा यथा एव अस्य अन्यत्र अपश्यतः ईप्सा एवम् कूपे अपि ।
 इह अग्नेः माणवकम् वारयति इति माणवके अपादानसञ्ज्ञा प्राप्नोति ।
 कर्मसञ्ज्ञात्र बाधिका भविष्यति ।
 अग्नौ अपि तर्हि बाधिका स्यात् ।
 तस्मात् वक्तव्यम् कर्मणः यत् ईप्सितम् इति ईप्सितेप्सितम् इति वा ।
 वारणर्थेषु कर्मग्रहणानर्थक्यम् कर्तुः ईप्सिततमम् कर्म इति वचनात् ।
 वारणार्थेषु कर्मग्रहणम् अनर्थकम् ।
 किम् कारणम् ।
 कर्तुः ईप्सिततमम् कर्म इति वचनात् ।
 कर्तुः ईप्सिततमम् कर्म इति एव सिद्धम् ।
 अयम् अपि योगः शक्यः अवक्तुम् ।
 कथम् माषेभ्यः गाः वारयति इति ।
 पश्यति अयम् यदि इमाः गावः तत्र गच्छन्ति ध्रुवम् सस्यविनाशः सस्यविनाशे अधर्मः च एव राजभयम् च ।
 सः बुद्ध्या सम्प्राप्य निवर्तते ।
 तत्र ध्रुवम् अपाये अपादानम् इति एव सिद्धम् ।
 अयम् अपि योगः शक्यः अवक्तुम् ।
 कथम् उपाध्यायात् अन्तर्धत्ते इति ।
 पश्यति अयम् यदि माम् उपाध्यायः पश्यति ध्रुवम् प्रेषणम् उपालम्भः वा इति ।
 सः बुद्ध्या सम्प्राप्य निवर्तते ।
 तत्र ध्रुवम् अपाये अपादानम् इति एव सिद्धम् ।
 उपयोगे इति किमर्थम् ।
 नटस्य शृणोति ।
 ग्रन्थिकस्य शृणोति ।
 उपयोगे इति उच्यमाने अपि अत्र प्राप्नोति ।
 एषः अपि हि उपयोगः ।
 आतः च उपयोगः यत् आरम्भकाः रङ्गम् गच्छन्ति नटस्य श्रोष्यामः , ग्रन्थिकस्य श्रोष्यामः इति ।
 एवम् तर्हि उपयोगे इति उच्यते सर्वः च उपयोगः ।
 तत्र प्रकर्षगतिः विज्ञास्यते ॒ साधीयः यः उपयोगः इति ।
 कः च साधीयः ।
 यः ग्रन्थार्थयोः ।
 अथ वा उपयोगः कः भवितुम् अर्हति ।
 यः नियमपूर्वकः ।
 तत् यथा उपयुक्ताः माणवकाः इति उच्यन्ते ये एते नियमपूर्वकम् अधीतवन्तः भवन्ति ।
 किम् पुनः आख्याता अनुपयोगे कारकम् आहोस्वित् अकारकम् ।
 कः च अत्र विशेषः ।
 आख्याता अनुपयोगे कारकम् इति चेत् अकथित्वात् कर्मसञ्ज्ञाप्रसङ्गः । आख्याता अनुपयोगे कारकम् इति चेत् अकथित्वात् कर्मसञ्ज्ञा प्राप्नोति ।
 अस्तु तर्हि अकारकम् ।
 अकारकम् इति चेत् उपयोगवचनानर्थक्यम् ।
 यदि अकारकम् उपयोगवचनम् अनर्थकम् ।
 अस्तु तर्हि कारकम् ।
 ननु च उक्तम् आख्याता अनुपयोगे कारकम् इति चेत् अकथितत्वात् कर्मसञ्ज्ञाप्रसङ्गः इति ।
 न एषः दोषः ।
 परिगणनम् तत्र क्रियते ।
 दुहियाचिरुधिप्रच्छिभिक्षिचिञाम् इति ।
 अयम् अपि योगः शक्यः अवक्तुम् ।
 कथम् उपाध्यायात् अधीते इति ।
 अपक्रामति तस्मात् तदध्ययनम् ।
 यदि अपक्रामति किम् न अत्यन्ताय अपक्रामति ।
 सत्ततत्वात् ।
 अथ वा ज्योतिर्वत् ज्ञानानि भवन्ति ।
 अयम् अपि योगः शक्यः अवक्तुम् ।
 कथम् गोमयात् वृश्चिकः जायते ।
 गोलोमाविलोमभ्यः दुर्वाः जायन्ते इति ।
 अपक्रामन्ति ताः तेभ्यः ।
 यदि अपक्रामति किम् न अत्यन्ताय अपक्रामति ।
 सन्ततत्वात् ।
 अथ वा अन्याः चन्याः च प्रादुर्भवन्ति ।
 अयम् अपि योगः शक्यः अवक्तुम् ।
 कथम् हिमवतः गङ्गा प्रभवति इति ।
 अपक्रामन्ति ताः तस्मात् आपः ।
 यदि अपक्रामति किम् न अत्यन्ताय अपक्रामति ।
 सन्ततत्वात् ।
 अथ वा अन्याः चन्याः च प्रादुर्भवन्ति ।
 कर्मग्रहणम् किमर्थम् ।
 यम् अभिप्रैति सः सम्प्रदानम् इति इयति उच्यमाने कर्मणः एव सम्प्रदानसञ्ज्ञा प्रसज्येत ।
 कर्मग्रहणे पुनः क्रियमाणे न दोषः भवति ।
 कर्म निमित्तत्वेन आश्रीयते ।
 अथ यम्सग्रहणम् किमर्थम् ।
 कर्मणा अभिप्रैति सम्प्रदानम् इति इयति उच्यमाने अभिप्रयतः एव सम्प्रदानसञ्ज्ञा प्रसज्येत ।
 यम्सग्रहणे पुनः क्रियमाणे न दोषः भवति ।
 यम्सग्रहणात् अभिप्रयतः सम्प्रदानसञ्ज्ञा निर्भज्यते ।
 अथ अभिप्रग्रहणम् किमर्थम् ।
 कर्मणा यम् एति स सम्प्रदानम् इति इयति उच्यमाने यम् एव सम्प्रत्येति तत्र एव स्यात् ।
 उपाध्यायाय गाम् ददाति इति ।
 इह न स्यात् ।
 उपाध्यायाय गाम् अदात् ।
 उपाध्यायाय गाम् दास्यति इति ।
 अभिप्रग्रहणे पुनः क्रियमाणे न दोषः भवति ।
 अभिः आभिमुख्ये वर्तते प्रशब्दः आदिकर्मणि ।
 तेन यम् च अभिप्रैति यम् च अभिप्रैष्यति यम् च अभिप्रागाद् आभिमुख्यमात्रे सर्वत्र सिद्धम् भवति ।
 क्रियाग्रहणम् अपि कर्तव्यम् ।
 इह अपि यथा स्यात् ।
 श्राद्धाय निगर्हते ।
 युद्धाय सन्नह्यते ।
 पत्ये शेते इति ।
 तत् तर्हि वक्तव्यम् ।
 न वक्तव्यम् ।
 कथम् ।
 क्रियाम् हि लोके कर्म इति उपचरन्ति ।
 काम् क्रियाम् करिष्यसि ।
 किम् कर्म करिष्यसि इति ।
 एवम् अपि कर्तव्यम् ।
 कृत्रिमाकृत्रिमयोः कृत्रिमे सम्प्रत्ययः भवति ।
 क्रिया अपि कृत्रिमम् कर्म ।
 न सिध्यति ।
 कर्तुः ईप्सिततमम् कर्म इति उच्यते कथम् च नाम क्रियया क्रिया ईप्सिततमा स्यात् ।
 क्रिया अपि क्रियया ईप्सिततमा भवति ।
 कया क्रियया ।
 सन्दर्शनक्रियया वा प्रार्थयतिक्रियया वा अध्यवस्यतिक्रियया वा ।
 इह यः एषः मनुष्यः प्रेक्षापूर्वकारी भवति सः बुद्ध्या तावत् कम्चिदर्थम् सम्पश्यति सन्दृष्टे प्रार्थना प्रार्थनायाम् अधवसायः अध्यवसाये आरम्भः आरम्भे निर्वृत्तिः निर्वृत्तौ फलावाप्तिः ।
 एवम् क्रिया अपि कृत्रिमम् कर्म ।
 एवम् अपि कर्मणः करणसञ्ज्ञा वक्तव्या सम्प्रदानस्य च कर्मसञ्ज्ञा ।
 पशुना रुद्रम् यजते ।
 पशुम् रुद्राय ददाति इति अर्थः ।
 अग्नौ किल पशुः प्रक्षिप्यते तत् रुद्राय पह्रियते इति ।
 किमेते एकार्थाः आहोस्वित् नानार्थाः ।
 किम् च अतः ।
 यदि एकार्थाः किमर्थम् पृथक् निर्दिश्यन्ते ।
 अथ नानार्थाः कथम् कुपिना शक्यन्ते विशेषयितुम् ।
 एवम् तर्हि नानार्थाः कुपौ तु एषाम् सामान्यम् अस्ति ।
 न हि अकुपितः क्रुध्यते न वा अकुपितः द्रुह्यति न वा अकुपितः ईर्ष्यति न वा अकुपितः असूयति ।
 तमग्रहणम् किमर्थम् न साधकम् करणम् इति एव उच्येत षाधकम् करणम् इति इयति उच्यमाने सर्वेषाम् कारकाणाम् करणसञ्ज्ञा प्रसज्येत ।
 सर्वाणि हि कारकाणि साधकानि ।
 तमग्रहणे पुनः क्रियमाणे न दोषः भवति ।
 न एतत् अस्ति प्रयोजनम् ।
 पूर्वाः तावत् सञ्ज्ञाः अपवादत्वात् बाधिकाः भविष्यन्ति पराः परत्वात् च अनवकाशत्वात् च ।
 इह तर्हि धनुषा विध्यति अपाययुक्तत्वात् च अपादानसञ्ज्ञा साधकत्वात् च करणसञ्ज्ञा प्राप्नोति ।
 तमग्रहणे पुनः क्रियमाणे न दोषः भवति ।
 एवम् तर्हि लोकतः एतत् सिद्धम् ।
 तत् यथा ।
 लोके अभिरूपाय उदकमानेयम् अभिरूपाय कन्या देया इति न च अनभिरूपे प्रवृत्तिः अस्ति ।
 तत्र अभिरूपतमाय इति गम्यते ।
 एवम् इह अपि साधकम् करणम् इति उच्यते सर्वाणि च कारकाणि साधकानि न च असाधके प्रवृत्तिः अस्ति ।
 तत्र साधकतमम् इति विज्ञास्यते ।
 एवम् तर्हि सिद्धे सति यत् तमग्रहणम् करोति तत् ज्ञापयति आचार्यः कारकसञ्ज्ञायाम् तरतमयोगः न भवति इति ।
 किम् एतस्य ज्ञापने प्रयोजनम् ।
 अपादानम् आचार्यः किम् न्याय्यम् मन्यते ।
 यत्र सम्प्राप्य निवृत्तिः ।
 तेन इह एव स्यात् ग्रामात् आगच्छति नगरात् आगच्छति इति ।
 साङ्काश्यकेभ्यः पाटलिपुत्रकाः अभिरूपतराः इति अत्र न स्यात् ।
 कारकसञ्ज्ञायाम् तरतमयोगः न भवति इति अत्र अपि सिद्धम् भवति ।
 तथा आधारम् आचार्यः किम् न्याय्यम् मन्यते ।
 यत्र कृत्स्नः आधारात्मा व्याप्तः भवति ।
 तेन इह एव स्यात् तिलेषु तैलम् दध्नि सर्पिः इति ।
 गङ्गायाम् गावः कूपे गर्गर्कुलम् इति अत्र न स्यात् ।
 कारकसञ्ज्ञायाम् तरतमयोगः न भवति इति अत्र अपि सिद्धम् भवति ।
 वसेः अश्यर्थस्य प्रतिषेधः । वसेः अश्यर्थस्य प्रतिषेधः वक्तव्यः ।
 ग्राम उपवसति इति ।
 सः तर्हि वक्तव्यः ।
 न वक्तव्यः ।
 न अत्र उपपूर्वस्य वसेः ग्रामः अधिकरणम् ।
 कस्य तर्हि ।
 अनुपसर्गस्य ।
 ग्रामे असौ वसन् त्रिरात्रम् उपवसति इति ।
 तमग्रहणम् किमर्थम् ।
 कर्तुः ईप्सितम् कर्म इति इयति उच्यमाने इह॒ अग्नेः माणवकम् वारयति इति माणवके अपादानसञ्ज्ञा प्रसज्येत ।
 न एषः दोषः ।
 कर्मसञ्ज्ञा तत्र बाधिका भविष्यति ।
 अग्नौ अपि तर्हि बाधिका स्यात् ।
 इह पुनः तमग्रहणे क्रियमाणे तत् उपपन्नम् भवति यत् उक्तम् वारणार्थेषु कर्मग्रहणानर्थक्यम् कर्तुः ईप्सिततमम् कर्म इति वचनात् इति ।
 इह उच्यते ओदनम् पचति इति ।
 यदि ओदनः पच्येत द्रव्यान्तरम भिनिर्वर्तेत ।
 न एषः दोषः ।
 तादर्थ्यात् ताच्छब्द्यम् भविष्यति ।
 ओदनार्थाः तण्डुलाः ओदनः इति ।
 अथ इह कथम् भवितव्यम् तण्डुलान् ओदनम् पचति इति आहोस्वित् तण्डुलानाम् ओदनम् पचति इति ।
 उभ्यथा अपि भवितव्यम् ।
 कथम् ।
 इह हि तण्डुलान् ओदनम् पचति इति द्व्यर्थः पचिः ।
 तण्डुलान् पचन् ओदनम् निर्वर्तयति इति ।
 इह इदनीम् तण्डुलानाम् ओदनम् पचति इति द्व्यर्थः च एव पचिः विकारयोगे च षष्ठी ।
 तण्डुलविकारम् ओदनम् निर्वर्तयति इति ।
 इह कः चित् कम् चिदामन्त्रयते सिद्धम् भुज्यताम् इति ।
 सः आमन्त्रयमाणः आह प्रभूतम् भुक्तम् अस्माभिः इति ।
 आमन्त्रयमाणः आह दधि खलु भविष्यति पयः खलु भविष्यति ।
 आमन्त्र्यमाणः आह दध्ना खलु भुञ्जीय पयसा खलु भुञ्जीय इति ।
 अत्र कर्मसञ्ज्ञा प्राप्नोति ।
 तत् हि तस्य ईप्सिततमम् भवति ।
 तस्य अपि ओदनः एव एव ईप्सिततमः न तु गुणेषु अस्य अनुरोधः ।
 तत् यथा भुञ्जीय अहम् ओदनम् यदि मृदुविशदः स्यात् इति एवम् इह अपि दधिगुणम् ओदनम् भुञ्जीय पयोगुणमोदनम् भुञ्जीय इति ।
 ईप्सितस्य कर्मसञ्ज्ञायाम् निर्वृत्तस्य कारकत्वे कर्मसञ्ज्ञाप्रसङ्गः क्रियेप्सितत्वात् ।
 ईप्सितस्य कर्मसञ्ज्ञायाम् निर्वृत्तस्य कारकत्वे कर्मसञ्ज्ञा न प्राप्नोति ।
 गुडम् भक्षयति इति ।
 किम् कारणम् ।
 क्रियेप्सितत्वात् ।
 क्रिया तस्य ईप्सिता ।
 न वा उभयेप्सितत्वात् ।
 न वा एषः दोषः ।
 किम् कारणम् ।
 उभयेप्सितत्वात् ।
 उभयम् तस्य ईप्सितम् ।
 आतः च उभयम् यस्य हि गुडभक्षणे बुद्धिः प्रसक्ता भवति न असौ लोष्टम् भक्षयित्वा कृती भवति ।
 यदि अपि तावत् अत्र एतत् शक्यते वक्तुम् ये तु एते राजकर्मिणः मनुष्याः तेषाम् कः चित् कम् चित् आह कटम् कुरु इति ।
 स आह न अहम् कटम् करिष्यामि घटः मया आहृतः इति ।
 तस्य क्रियामात्रम् ईप्सितम् ।
 यदि अपि तस्य क्रियामात्रम् ईप्सितम् यः तु असौ प्रेषयति तस्य उभयम् ईप्सितम् इति ।
 किम् उदाहरणम् ।
 विषम् भक्षयति इति ।
 न एतत् अस्ति ।
 पूर्वेण अपि एतत् सिध्यति ।
 न सिध्यति ।
 कर्तुः ईप्सिततमम् कर्म इति उच्यते कस्य च नाम विषभक्षणम् ईप्सितम् स्यात् ।
 विषभक्षणम् अपि कस्य चित् ईप्सितम् भवति ।
 कथम् ।
 इह यः एषः मनुष्यः दुःखार्तः भवति सः अन्यानि दुःखानि अनुनिशम्य विषभक्षणम् एव ज्यायः मन्यते ।
 आतः च ईप्सितम् यत् तत् भक्षयति ।
 यत् तर्थि अन्यत् करिष्यामि इति अन्यत् करोति तत् उदाहरणम् ।
 किम् पुनः तत् ।
 ग्रामान्तरम् अयम् गच्छन् चौरान् पश्यति अहिम् लङ्घयति कण्टकान् मृद्नाति ।
 इह ईप्सितस्य अपि कर्मसञ्ज्ञा आरभ्यते अनीप्सितस्य अपि ।
 यत् इदानीम् न एव ईप्सितमम् न अपि अनीप्सितम् तत्र कथम् भवितव्यम् ।
 ग्रामान्तरम् अयम् गच्छन् वृक्षमूलानि उपसर्पति कुड्यमूलानि उपसर्पति इति ।
 अत्र अपि सिद्धम् ।
 कथम् ।
 अनीप्सितम् इति न अयम् प्रसज्यप्रतिषेधः ईप्सितम् न इति ।
 किम् तर्हि ।
 पर्युदासः अयम् यत् अन्यत् ईप्सितात् तत् अनीप्सितम् इति ।
 अन्यत् च एतत् ईप्सितात् यत् न एव ईप्सितम् न अपि अनीप्सितम् इति ।
 केन अकथितम् ।
 अपादानादिभिः विशेषकथाभिः ।
 किम् उदाहरणम् ।
 दुहियाचिरुधिप्रछिभिक्षिचिञाम् उपयोगनिमित्तम् अपूर्वविधौ ब्रुविशासिगुणेन च यत्सचते तत् अकीर्तितम् आचरितम् कविना ।
 दुहि ॒ गाम् दोग्धि पयः ।
 न एतत् अस्ति ।
 कथिता अत्र पूर्वा अपादन्सञ्ज्ञा ।
 दुहि ।
 याचि ॒ इदम् तर्हि पौरवम् गाम् याचते इति ।
 न एतत् अस्ति ।
 कथिता अत्र पूर्वा अपादन्सञ्ज्ञा ।
 न याचनात् एव अपायः भवति ।
 याचितः असौ यदि ददाति ततः अपायेन युज्यते ।
 याचि ।
 रुधि ॒ अन्ववरुणद्धि गाम् व्रजम् ।
 न एतत् अस्ति ।
 कथिता अत्र पूर्वा अधिकरणसञ्ज्ञा ।
 रुधि ।
 प्रच्छि ॒ माणवकम् पन्थानम् पृच्छति ।
 न एतत् अस्ति ।
 कथिता अत्र पूर्वा अपादानसञ्ज्ञा ।
 न प्रश्नात् एव अपायः भवति ।
 पृष्तः असौ यदि आचाष्टे ततः अपायेन युज्यते ।
 प्रच्छि. भिक्षि ॒ पौरवम् गाम् भिक्षते ।
 न एतत् अस्ति ।
 कथिता अत्र पूर्वा अपादानसञ्ज्ञा ।
 न भिक्षणात् एव अपायः भवति ।
 भिक्षितः असौ यदि ददाति ततः अपायेन युज्यते ।
 भिक्षि ।
 चिञ् ॒ वृक्षम् अवचिनोति फलानि ।
 न एतत् अस्ति ।
 कथिता अत्र पूर्वा अपादानसञ्ज्ञा ।
 ब्रुविशासिगुणेन च यत् सचते तत् अकीर्तितम् आचरितम् कविना ।
 ब्रुविशासिगुणेन च यत् सचते सम्बध्यते तत् च दाहरणम् ।
 किम् पुनः तत् ।
 पुत्रम् ब्रूते धर्मम् ।
 पुत्रम् अनुशास्ति धर्मम् इति ।
 न एतत् अस्ति ।
 कथिता अत्र पूर्वा सम्प्रदानसञ्ज्ञा ।
 तस्मात् त्रीणि एव उदाहरणानि ।
 पौरवम् गाम् याचते ।
 माणवकम् पन्थानम् पृच्छति ।
 पौरवम् गाम् भिक्षते इति ।
 अथ ये धातूनाम् द्विकर्मकाः तेषाम् किम् कथिते लादयः भवन्ति आहोस्वित् अकथिते ।
 कथिते लादयः ।
 कथिते लादिभिः अभिहिते गुणम्कर्मणि का कर्तव्या । कथिते लादयः चेत् स्युः षष्ट्ःीम् कुर्यात् तदा गुणे ।
 कथिते लादयः चेत् स्युः षष्ठी गुणकर्मणि तदा कर्तव्या ।
 दुह्यते गोः पयः ।
 याच्यते पौरवस्य कम्बलः इति ।
 कथम् ।
 अकारकम् ह्यकथितत्वात् ।
 अकारकम् हि एतत् भवति ।
 किम् कारणम् ।
 अकथितत्वात् ।
 कारकम् चेत् तु न अकथा ।
 अथ कारकम् न अकथितम् ।
 अथ कारके सति का कर्तव्या ।
 कारकम् चेत् विजानीयात् याम् याम् मन्येत सा भवेत् ।
 कारकम् चेत् विजानातीयात् या या प्राप्नोति सा कर्तव्या ।
 दुह्यते गोः पयः ।
 याच्यते पौरवात् कम्बलः इति ।
 कथिते अभिहिते त्वविधिः त्वमतिः गुणकर्मणि लादिविधिः सपरे ।
 कथिते लादिभिः अभिहिते त्वविधिः एषः भवति ।
 किम् इदम् त्वविधिः इति ।
 तव विधिः त्वविधिः ।
 त्वमतिः ।
 किमिदम् त्वमतिः इति ।
 तव मतिः त्वमतिः ।
 न एवम् अन्ये मन्यन्ते ।
 कथम् तर्हि अन्ये मन्यन्ते ।
 गुणकर्मणि लादिविधिः सपरे ।
 गुणकर्मणि लादिविधियः भवन्ति सह परेण योगेन ।
 गतिबुद्धिप्रत्यवसानार्थशब्दकर्माकर्मकाणाम् अणिकर्ता सः णौ इति ।
 ध्रुवचेष्टितयुक्तिषु च अपि अगुणे तत् अनल्पमतेः वचनम् स्मरत । ध्रुवयुक्तिषु चेष्टितयुक्तिषु च अपि अगुणे कर्मणि लादयः भवन्ति ।
 तत् अनल्प्मतेः आचार्यस्य वचनम् स्मर्यताम् ।
 अपरः आह ॒ प्रधानकर्मणि आख्येये लादीन् आहुः द्विकर्मणाम् । प्रधानकर्मणि अभिधेये द्विकर्मणाम् धातूनाम् कर्मणि लादयः भवन्ति इति वक्तव्यम् ।
 अजाम् नयति ग्रामम् ।
 अजा नीयते ग्रामम् ।
 अजा नीता ग्रामम् इति ।
 अप्रधाने दुहादीनाम् । अप्रधाने दुहादीनाम् कर्मणि लादयः भवन्ति इति वक्तव्यम् ।
 दुह्यते गौः पयः ।
 ण्यन्ते कर्तुः च कर्मणः । लादयः भवन्ति इति वक्तव्यम् ।
 गम्यते देवदत्तः ग्रामम् यज्ञदत्तेन ।
 के पुनः धातूनाम् द्विकर्मकाः ।
 नीवह्योः हरतेः च अपि गत्यर्थानाम् तथा एव च द्विकर्मकेषु ग्रहणम् द्रष्टव्यम् इति निश्चयः ।
 अजाम् नयति ग्रामम् ।
 भारम् वहति ग्रामम् ।
 भारम् हरति ग्रामम् ।
 गत्यर्थानाम् ।
 गमयति देवदत्तम् ग्रामम् ।
 यापयति देवदत्तम् ग्रामम् ।
 सिद्धम् वा अपो अन्यकर्मणः ।
 सिद्धम् वा पुनः एतत् भवति ।
 कुतः ।
 अन्यकर्मणः ।
 अन्यस्य अत्र अजा कर्म अन्यस्य ग्रामः ।
 अजाम् असौ गृहीत्वा ग्रामम् नयति ।
 अन्यकर्म इति चेत् ब्रूयात् लादीनाम् अविधिः भवेत् । अन्यकर्म इति चेत् ब्रूयात् लादीनाम् अविधिः अयम् भवेत् ।
 अजा नीयते ग्रामम् इति ।
 परसाधने उत्पद्यमानेन लेन अजायाः अभिधानम् न प्राप्नोति ।
 कालभावाध्वगन्तव्याः कर्मसञ्ज्ञा हि अर्कर्मणाम् ।
 कालभावाध्वगन्तव्याः अकर्मकाणाम् धातूनाम् कर्मसञ्ज्ञाः भवन्ति इति वक्तव्यम् ।
 काल ।
 मासम् आस्ते ।
 मासम् स्वपिति ।
 भाव ।
 गोदोहम् आस्ते ।
 गोदोहम् स्वपिति ।
 अध्वगन्तव्य ।
 क्रोशम् आस्ते ।
 क्रोशम् स्वपिति ।
 देशः च अकर्मणाम् कर्मसञ्ज्ञः भवति इति वक्तव्यम् ।
 कुरून् स्वपिति ।
 पञ्चालान् स्वपिति ।
 विपरीतम् तु यत् कर्म तत् कल्म कवयः विदुः । किमिदम् कल्म इति ।
 अपरिसमाप्तम् कर्म कल्म ।
 न वा अस्मिन् सर्वाणि कर्मकार्याणि क्रियन्ते ।
 किम् तर्हि ।
 द्वितीया एव ।
 यस्मिन् तु कर्मणि उपजायते अन्यत् धात्वर्थयोगा अपि च यत्र षष्ठी तत् कर्म कल्म इति च कल्म न उक्तम् धातोः हि वृत्तिः न रलत्वतः अस्ति ।
 एतेन कर्मसञ्ज्ञा सर्वा सिद्धा भवति कथितेन ।
 तत्र ईप्सितस्य किम् स्यात् प्रयोजनम् कर्मसञ्ज्ञायाः ।
 यत् तु कथितम् पुरस्तात् ईप्सिततयुक्तम् च तस्य सिद्ध्यर्थम् ।
 ईप्सितम् एव तु यत् स्यात् तस्य भविष्यति कथितेन ।
 अथ इह कथम् भवितव्यम् ।
 नेता अश्वस्य स्रुघ्नम् इति आहोस्वित् नेता अश्वस्य स्रुघ्नस्य इति ।
 उभयथा गोणिकापुत्रः ।
 शब्दकर्म इति कथम् इदम् विज्ञायते ।
 शब्दः येषाम् क्रिया इति आहोस्वित् शब्दः येषाम् कर्म इति ।
 कः च अत्र विशेषः ।
 शब्दकर्मनिर्देशे शब्दक्रियाणाम् इति चेत् ह्वयत्यादीनाम् प्रतिषेधः । शब्दकर्मनिर्देशे शब्दक्रियाणामिति चेद् ह्वयदादीनाम् प्रतिषेधः वक्तव्यः ।
 के पुनः ह्वयतादयः ।
 ह्वयति क्रन्दति शब्दायते ।
 ह्वयति देवदत्तः ।
 ह्वाययति देवदत्तेन ।
 क्रन्दति देवदत्तः ।
 क्रन्दयति देवदत्तेन ।
 शब्दायते देवदत्तः ।
 शब्दाययति देवदत्तेन इति ।
 शृणोत्यादीन् आम् च उपसम्ख्यानम् अशब्दक्रियत्वात् ।
 शृणोत्यादीनाम् च उपसम्ख्यानम् कर्तव्यम् ।
 के पुनः शृणोत्यादयः ।
 शृणोति विजानाति उपलभते ।
 शृणोति देवदत्तः ।
 श्रावयति देवदत्तम् ।
 विजानाति देवदत्तः ।
 विज्ञापयति देवदत्तम् ।
 उपलभते देवदत्तः ।
 उपलम्भयति देवदत्तम् ।
 किम् पुनः कारणम् न सिध्यति ।
 अशब्दक्रियत्वाद् ।
 अस्तु तर्हि शब्दः येषाम् कर्म इति ।
 शब्दकर्मणः इति चेत् जल्पतिप्रभृतीनाम् उपसम्ख्यानम् । शब्दकर्मण इति चेत् जल्पतिप्रभृतीनामुपसङ्ख्यानम् कर्तव्यम् ।
 के पुनः जल्पतिप्रभृअतयः ।
 जल्पति विलपति आभाषते ।
 जल्पति देवदत्तः ।
 जल्पयति देवदत्तम् ।
 विलपति देवदत्तः ।
 विलापयति देवदत्तम् ।
 आभाषते देवदत्तः ।आभाषयति देवदत्तम् ।
 दृशेः सर्वत्र ।
 दृशेः सर्वत्र उपसङ्ख्यानम् कर्तव्यम् ।
 पश्यति रूपतर्कः कार्षापणम् ।
 दर्शयति रूपतर्कम् कार्षापणम् ।
 अदिखादिनीवहीनाम् प्रतिषेधः ।
 अदिखादिनीवहीनाम् प्रतिषेधः वक्तव्यः ।
 अत्ति देवदत्तः ।
 आदयते देवदत्तेन ।
 अपरः आह ॒ सर्वम् एव प्रत्यवसानकार्यम् अदेः न भवति इति वक्तव्यम् , परस्मैपदम् अपि ।
 इदम् एकम् इष्यते ॒ क्तः अधिकरणे च द्रौव्यगतिप्रत्यवसानार्थेभ्यः ॒ इदम् एषाम् जग्धम् ।
 खादि ।
 खादति देवदत्तः ।
 खादयति देवदत्तेन ।
 नी ।
 नयति देवदत्तः ।
 नाययति देवदत्तेन ।
 वहेरनियन्तृकर्तृकस्य ।
 वहेः अनियन्तृकर्तृकस्य इति वक्तव्यम् ।
 वहति भारम् देवदत्तः ।
 वाहयति भारम् देवदत्तेन ।
 अनियन्तृकर्तृकस्य इति किमर्थम् ।
 वहन्ति यवान् बलीवर्दाः ।
 वाहयन्ति बलीवर्दान् यवान् ।
 भक्षेः अहिंसार्थस्य ।
 भक्षेः अहिम्सार्थस्य इति वक्तव्यम् ।
 भक्षयति पिण्डीम् देवदत्तः ।
 भक्षयति पिण्डीम् देवदत्तेन ।
 अहिम्सार्थस्य इति किमर्थम् ।
 भक्षयन्ति यवान् बलीवर्दाः ।
 भक्षयन्ति बलीवर्दान् यवान् ।
 अकर्मकग्रहणे कालकर्मकाणाम् उपसङ्ख्यानम् ।
 अकर्मकग्रहणे कालकर्मकाणाम् उपसङ्ख्यानम् कर्तव्यम् ।
 मासम् आस्ते देवदत्तः ।
 मासम् आसयति देवदत्तम् ।
 मासम् शेते देवदत्तः ।
 मासम् शाययति देवदत्तम् ।
 सिद्धम् तु कालकर्मकाणाम् अकर्मकवद्वचनात् ।
 सिद्धम् एतत् ।
 कथम् ।
 कालकर्मकाः अकर्मकवत् भवन्ति इति वक्तव्यम् ।
 तत् तर्हि वक्तव्यम् ।
 न वक्तव्यम् ।
 अकर्मकाणाम् इति उच्यते न च के चित् कदा चित् कालभावाध्वभिः अकर्मकाः ।
 ते एवम् विज्ञास्यामः ।
 क्व चित् ये अकर्मकाः इति ।
 अथ वा येन कर्मणा सकर्म्काः च अकर्मकाः च भवन्ति तेन अकर्मकाणाम् ।
 न च एतेन कर्मणा कः चित् अपि अकर्मकः ।
 अथ वा यत् कर्म भवति न च भवति तेन कर्मकाणाम् ।
 न च एतत् कर्म क्व चित् अपि न भवति ।
 हृक्रोः वावचने अभिवादिदृश्योः आत्मनेपदे उपसङ्ख्यानम् ।
 हृक्रोर्वावचने अभिवादिदृशोः आत्मनेपदे उपसङ्ख्यानम् कर्तव्यम् ।
 अभिवदति गुरुम् देवदत्तः ।
 अभिवादयते गुरुम् देवदत्तम् ।
 अभिवादयते गुरुम् देवदत्तेन ।
 पश्यन्ति भृत्याः राजानम् ।
 दर्शयते भृत्यान् राजा ।
 दर्शयते भृत्यैः राजा ।
 कथम् च अत्र आत्मनेपदम् ।
 एकस्य णेः अणौ इ ति अपरस्य णिचः च इति ।
 किम् यस्य स्वम् तन्त्रम् सः स्वतन्त्रः ।
 किम् च अतः ।
 तन्तुवाये प्राप्नोति ।
 न एषः दोषः ।
 अयम् तन्त्रशब्दः अस्ति एव विताने वर्तते ।
 तत् यथा ॒ आस्तीर्णम् तन्त्रम् ।
 प्रेतम् तन्त्रम् ।
 वितानः इति गम्यते ।
 अस्ति प्राधान्ये वर्तते ।
 तत् यथा स्वतन्त्रः असौ ब्राह्मणः इति उच्यते ।
 स्वप्रधानः इति गम्यते ।
 तत् यः प्राधान्ये वर्तते तन्त्रशब्दः तस्य इदम् ग्रहणम् ।
 स्वतन्त्रस्य कर्तृसञ्ज्ञायाम् हेतुमति उपसङ्ख्यानम् अस्वत्रन्त्वात् ।
 स्वतन्त्रस्य कर्तृसञ्ज्ञायाम् हेतुमति उपसङ्ख्यानम् कर्तव्यम् ।
 पाचयति ओदनम् देवदत्तः यज्ञदत्तेन इति ।
 किम् पुनः कारणम् न सिध्यति ।
 अस्वतन्त्रत्वात् ।
 न वा स्वात्रन्त्र्यात् इतरथा हि अकुर्वति अपि कारयति इति स्यात् ।
 न वा कर्तव्यम् ।
 किम् कारणम् ।
 स्वातन्त्र्यात् ।
 स्वतन्त्रः असौ भवति ।
 इतरथा हि अकुर्वति अपि कारयति इति स्यात् ।
 यः हि मन्यते न असौ स्वतन्त्रः अकुर्वति अपि तस्य कारयति इति एतत् स्यात् ।
 न अकुर्वत् इ इति चेत् स्वतन्त्रः ।
 न चेत् अकुर्वति तस्मिन् कारयति इति एतत् भवति स्वतन्त्रः असौ भवति ।
 शक्यम् तावत् अनेन उपसम्ख्यानम् कुर्वता वक्तुम् कुर्वन् स्वतन्त्रः अकुर्वन् न इति ।
 साधीयः ज्ञापकम् भवति ।
 प्रेषिते च किल अयम् क्रियाम् च अक्रियाम् च दृष्ट्वा अध्यवस्यति कुर्वन् स्वतन्त्रः अकुर्वन् न इति ।
 यदि च प्रेषितः असौ न करोति स्वतन्त्रः असौ भवति इति ।
 प्रैषे अस्वतन्त्रप्रयोजकत्वात् हेतुसञ्ज्ञाप्रसिद्धिः ।
 प्रैषे अस्वतन्त्रप्रयोजकत्वात् हेतुसञ्ज्ञायाः अप्रसिद्धिः ।
 स्वतन्त्रप्रयोजकः हेतुसञ्ज्ञः भवति इति उच्यते ।
 न च असौ स्वतन्त्रम् प्रयोजयति ।
 स्वतन्त्रत्वात् सिद्धम् ।
 सिद्धम् एतत् ।
 कथम् ।
 स्वतन्त्रत्वात् ।
 स्वतन्त्रम् असौ प्रयोजयति ।
 स्वतन्त्रत्वात् सिद्धम् इति चेत् स्वतन्त्रपरतन्त्रत्वम् विप्रतिषिद्दम् ।
 यदि स्वतन्त्रः न प्रयोज्यः अथ प्रयोज्यः न स्वतन्त्रः प्रयोज्यः स्वतन्त्रः च इति विप्रतिषिद्धम् ।
 उक्तम् वा ।
 किम् उक्तम् ।
 एकम् तावत् उक्तम् न वा स्वात्रन्त्र्यात् इतरथा हि अकुर्वति अपि कारयति इति स्यात् इति ।
 अपरम् उक्तम् ।
 न वा सामान्यकृतत्वात् हेतुतः हि अविशिष्टम् स्वतन्त्रप्रयोजकत्वात् अप्रयोजकः इति चेत् मुक्तमसम्शयेन तुल्यम् इति ।
 किमर्थम् रेफाधिकः ईश्वरशब्दः गृह्यते ।
 रीश्वरात् वीश्वरात् मा भूत् ।
 रीश्वरात् इति उच्यते वीश्वरात् मा भूत् ।
 शकि णमुल्कमुलौ ईश्वरे तोसुन्कसुनौ इति ।
 न एतत् अस्ति प्रयोजनम् ।
 आचार्यप्रवृत्तिः ज्ञापयति अनन्तरः यः ईश्वरशब्दः तस्य ग्रहणम् इति यत् अयम् कृत् मेजन्तः इति कृतः मान्तस्य एजन्तस्य च अव्ययसञ्ज्ञाम् शास्ति ।
 कृत् मेजन्तः परः अपि सः ।
 परः अपि एतस्मात् कृत् मान्तः एजन्तः च अस्ति ।
 तदर्थम् एतत् स्यात् ।
 यत् तर्हि अव्ययीभावस्य अव्ययसञ्ज्ञाम् शास्ति तत् ज्ञापयति आचार्यः नन्तरः यः ईश्वरशब्दः तस्य ग्रहणम् इति ।
 समासेषु अव्ययीभावः ।
 समासस्य एतत् ज्ञापकम् स्यात् ।
 अव्ययीभावः एव समासः अव्ययसञ्ज्ञः भवति न अन्यः इति ।
 एवम् तर्हि लोकतः एतत् सिद्धम् ।
 तत् यथा लोके आ वनान्तात् आ उदकान्तात् प्रियम् पान्थमन् उव्रजेत् इति यः एव प्रथमः वनान्तः उदकान्तः च ततः नुव्रजति ।
 लौकिकम् च अतिवर्तते ।
 द्वितीयम् च तृतीयम् च वनान्तम् उदकान्तम् वा अनुव्रजति ।
 तस्मात् रेफादिकः ईश्वरशब्दः ग्रहीतव्यः ।
 अथ प्राग्वचनम् किमर्थम् ।
 प्राग्वचनम् सञ्ज्ञानिवृत्त्यर्थम् ।
 प्राग्वचनम् क्रियते निपातसञ्ज्ञायाः अनिवृत्तिः यथा स्यात् ।
 अक्रियमाणे हि प्राग्वचने अनवकाशाः गत्युपसर्गकर्मप्रवचनीयसञ्ज्ञाः निपातसञ्ज्ञाम् बाधेरन् ।
 ताः मा बाधिषत इति प्राग्वचनम् क्रियते ।
 अथ क्रियमाणे अपि प्राग्वचने यावता अनवकाशाः एताः सञ्ज्ञाः कस्मात् एव न बाधन्ते ।
 क्रियमाणे हि प्राग्वचने सत्याम् निपातसञ्ज्ञायाम् एताः अवयवसञ्ज्ञाः आरभ्यन्ते ।
 तत्र वचनात् समावेशः भवति ।
 अयम् सत्त्वशब्दः अस्ति एव द्रव्यपदार्थकः ।
 तत् यथा सत्त्वम् अयम् ब्राह्मणः सत्त्वमियम् ब्राह्मणी इति ।
 अस्ति क्रियापदार्थकः ।
 सद्भावः सत्त्वम् इति ।
 कस्य इदम् ग्रहणम् ।
 द्रव्यपदार्थकस्य ।
 कुतः एतत् ।
 एवम् हि कृत्वा विधिः च सिद्धः भवति प्रतिषेधः च ।
 किम् पुनः अयम् पर्युदासः ।
 यत् अन्यत् सत्त्ववचनात् इति ।
 आहोस्वित् प्रसज्य अयम् प्रतिषेधः ।
 सत्त्ववचने न इति ।
 किम् च अतः ।
 यदि पर्युदासः विप्रः इति अत्र अपि प्राप्नोति ।
 क्रियाद्रव्यवचनः अयम् सम्घातो द्रव्यात् अन्यश्च विधिना आश्रीयते ।
 अस्ति च प्रादिभिः सामान्यम् इति कृत्वा तदन्तविधिना निपातसञ्ज्ञा प्राप्नोति ।
 अथ प्रसज्यप्रतिषेधः न दोषः भवति ।
 यथा न दोषः तथा अस्तु ।
 प्रादयः इति योगविभागः ।
 प्रादयः इति योगविभागः कर्तव्यः ।
 प्रादयः सत्त्ववचनाः निपातसञ्ज्ञाः भवन्ति ।
 ततः उपसर्गाः क्रियायोगे इति ।
 किमर्थः योगविभागः ।
 निपातसञ्ज्ञार्थः ।
 निपातसञ्ज्ञा यथा स्यात् ।
 एकयोगे हि निपातसञ्ज्ञाभावः । एकयोगे हि सति निपातसञ्ज्ञाया अभावः स्यात् ।
 यस्मिन् एव विशेषे गत्युपसर्गकर्मप्रवचनीयसञ्ज्ञाः तस्मिन् एव विशेषे निपातसञ्ज्ञा स्यात् ।
 मरुच्छब्दस्य उप्सङ्ख्यानम् ।
 मरुच्छब्दस्य उप्सङ्ख्यानम् कर्तव्यम् ।
 मरुद्दत्तो मरुत्यः ।
 अच उपसर्गात् इति तत्त्वम् यथा स्यात् ।
 श्रच्छब्दस्य उपसम्ख्यानम् ।
 श्रच्छब्दस्य उपसम्ख्यानम् कर्तव्यम् ।
 श्रद्धा ।
 कारिकाशब्दस्य ।
 कारिकाशब्दस्य उपसङ्ख्यानम् कर्तव्यम् ।
 कारिकाकृत्य ।
 पुनश्चनसौ छन्दसि ।
 पुनश्चनसौ छन्दसि गतिसञ्ज्ञौ भवतः इति वक्तव्यम् ।
 पुनरुत्स्यूतम् वासः देयम् ।
 पुनर्निष्कृतः रथः ।
 उशिक् दूतः चनोहितः ।
 गत्युपसर्गसञ्ज्ञाः क्रियायोगे यत्क्रियायुक्ताः तम् प्रति इति वचनम् ।
 गत्युपसर्गसञ्ज्ञाः क्रियायोगे यत्क्रियायुक्ताः तम् प्रति गत्युपसर्गसञ्ज्ञाः भवन्ति इति वक्तव्यम् ।
 किम् प्रयोजनम् ।
 प्रयोजनम् घञ् षट्वणत्वे ।
 घञ् ।
 प्रवृद्धः भावः प्रभावः ।
 अनुपसर्गे इति प्रतिषेधः मा भूत् ।
 षत्वम् ।
 विगताः सेचकाः अस्मात् ग्रामात् विसेचकः ग्रामः ।
 उपसर्गात् इति षत्वम् मा भूत् ।
 णत्वम् ।
 प्रगताः नायकाः अस्मात् ग्रामात् प्रनायकः ग्रामः ।
 उपसर्गादिति णत्वम् मा भूत् ।
 वृद्धिविधौ च धातुग्रहणानर्थक्यम् । वृद्धिविधौ च धातुग्रहणम् अनर्थकम् ।
 उपसर्गात् ऋति धातौ इति ।
 तत्र धातुग्रहणस्य एतत् प्रयोजनम् इह मा भूत् प्रर्षभम् वनम् इति ।
 क्रियमाणे च अपि धातुग्रहणे प्रर्च्छक इति अत्र प्राप्नोति ।
 यत्क्रियायुक्ताः तम् प्रति इति वचनात् न भवति ।
 वद्विध्नभावाबीत्त्वस्वाङ्गादिस्वरणत्वेषु दोषः भवति ।
 वद्विधि. यत् उद्वतः निवतः यासि बप्सत् ।
 वद्विधि ।
 नस्भाव ।
 प्रणसम् मुखम् उन्नसम् मुखम् ।
 नस्भाव ।
 अबीत्त्व ।प्रेपम् परेपम् ।
 अबित्त्व ।
 स्वाङ्गादिस्वर ।
 प्रस्फिक् प्रोदरः ।
 स्वाङ्गादिस्वर ।
 णत्व ।
 प्र णः शूद्रः प्र णः आचार्यः प्र णः राजा प्र णः वृत्रहा ।
 उपसर्गात् इति एते विधयः न प्राप्नुवन्ति ।
 वद्विधिनस्भावबीत्त्वस्वाङ्गदिस्वरणत्वेषु वचनप्रामाण्यात् सिद्धम् ।
 अनवकाशाः एते विधयः ।
 ते वचनप्रामाण्यात् भविष्यन्ति ।
 सुदुरोः प्रतिषेधः नुम्विधितत्वषत्वणत्वेषु ।
 सुदुरोः प्रतिषेधः नुम्विधितत्वषत्वणत्वेषु वक्तव्यः ।
 नुम्विधि ॒ सुलभम् दुर्लभम् ।
 उपसर्गात् इति नुम् मा भूत् इति ।
 न सुदुर्भ्याम् केवलाभ्याम् ।
 इति एतत् न वक्तव्यम् भवति ।
 न एतत् अस्ति प्रयोजनम् ।
 क्रियते एतत् न्यासे एव ।
 तत्वम् ।
 सुदत्तम् ।
 अचः उपसर्गात् तः इति तत्वम् मा भूत् इति ।
 षत्वम् ।
 सुसिक्तम् घटशतेन सुस्तुतम् श्लोकशतेन ।
 उपसर्गात् इति षत्वम् मा भूतिति ।
 सुः पूजायाम् इति एतत् न वक्तव्यम् भवति ।
 न एतत् अस्ति प्रयोजनम् ।
 क्रियत एतत् न्यासे एव ।
 णत्वम् ।
 दुर्नयम् दुर्नीतमिति ।
 उपसर्गात् इति णत्वम् मा भूत् इति ।
 कृभ्वस्तियोगे इति वक्तव्यम् ।
 इह एव यथा स्यात् ।
 ऊरीकृत्य ऊरीभूय ।
 इह मा भूत् ।
 ऊरी पक्त्वा ।
 तत् तर्हि वक्तव्यम् ।
 न वक्तव्यम् ।
 क्रियायोगे इति अनुवर्तते न च अन्यया क्रियया ऊर्यादिच्विडाचाम् योगः अस्ति ।
 कथम् इदम् विज्ञायते ।
 इतेः परम् इतिपरम् न इतिपरम् अनितिपरम् इति आहोस्वित् इतिः परो यस्मात् तत् इदम् इतिपरम् न इतिपरम् अनितिपरमिति ।
 किम् च अतः ।
 यदि विज्ञायत इतेः परम् इतिपरम् न इतिपरम् अनितिपरम् इति खाट् इति कृत्वा निरष्ठीवत् इति अत्र प्राप्नोति ।
 अथ इतिः परो यस्मात् तत् इदम् इतिपरम् न इतिपरम् अनितिपरमिति श्रौषट् वौषट् इति कृत्वा निरष्ठीवत् इति अत्र प्राप्नोति ।
 अस्तु तावत् इतिः परो यस्मात् तत् इदम् इतिपरम् न इतिपरम् अनितिपरमिति ।
 ननु च उक्तम् श्रौषट् वौषट् इति कृत्वा निरष्ठीवत् इति अत्र प्राप्नोति इति ।
 न एषः दोषः ।
 इदम् तावत् अयम् प्रष्टव्यः ।
 अथ इह ते प्राक् धातोः इति कथम् गतिमात्रस्य पूर्वप्रयोग्ः भवति ।
 उपोद्धरति इति ।
 गत्याकृतिः प्रतिनिर्दिश्यते ।
 इह अपि तर्हि अनुकरणाकृतिः निर्दिश्यते ।
 किमर्थम् इदम् उच्यते ।
 अनुकरणस्य इतिकरणपरत्वप्रतिषेधः अनिष्टशब्दनिवृत्त्यर्थः ।
 अनुकरणस्य इतिकरणपरत्वप्रतिषेधः उच्यते ।
 किम् प्रयोजनम् ।
 अनिष्टशब्दनिवृत्त्यर्थः ।
 अनिष्ठशब्दता मा भूत् इति ।
 इदम् विचारयिष्यति तेप्राग्धातुवचनम् प्रयोगनियमार्थम् वा स्यात् सञ्ज्ञानियमार्थम् वा इति ।
 तत् यदा प्रयोगनियमार्थम् तदा अनिष्ठशब्दनिवृत्त्यर्थम् इदम् वक्तव्यम् ।
 यदा हि सञ्ज्ञानियमार्थम् तदा न दोषः भवति ।
 इदम् अतिबहु क्रियते आदरे अनादरे सत् असत् इति ।
 आदारे सत् इति एव सिद्धम् ।
 कथम् असत्कृत्य इति ।
 तदन्तिविधिना भविष्यति ।
 केन इदानीम् अनादरे भविष्यति ।
 नञा आदरप्रतिषेधम् विज्ञास्यामः ।
 नादरे अनादरे इति ।
 न एवम् शक्यम् ।
 आदरप्रसङ्गे एव हि स्यात् ।
 अनादरप्रसङ्गे न स्यात् ।
 अनादरग्रहणे पुनः क्रियमाणे बहुव्रीहिः अयम् विज्ञायते ।
 अविद्यमानादरे अनादरे इति ।
 तस्मात् अनादरग्रहणम् कर्तव्यम् ।
 असतः तु तदन्तविधिना सिद्धम् ।
 अन्तःशब्दस्य आङ्किविधिसमासणत्वेषु पसङ्ख्यानम् ।
 अन्तःशब्दस्य आङ्किविधिसमासणत्वेषु पसङ्ख्यानम् कर्तव्यम् ।
 अङ् ।
 अन्तर्धा ।
 किविधिः ।
 अन्तर्धिः ।
 समासः ।
 अन्तर्हत्य ।
 णत्वम् ।
 अन्तर्हण्यात् गोभ्यो गाः ।
 साक्षात्प्रभृतिषु च्व्यर्थग्रहणम् ।
 साक्षात्प्रभृतिषु च्व्यर्थग्रहणम् कर्तव्यम् ।
 असाक्षात्साक्षात्कृत्वा साक्षात्कृत्य ।
 यदा हि साक्षात् एव किम् चित् क्रियते तदा मा भूत् इति ।
 मकारान्तत्वम् च गतिसञ्ज्ञासन्नियुक्तम् ।
 मकारान्तत्वम् च गतिसञ्ज्ञासन्नियोगेन वक्तव्यम् ।
 लवणङ्कृत्य ।
 तत्र च्विप्रतिषेधः ।
 तत्र च्व्यन्तस्य प्रतिषेधः वक्तव्यः ।
 लवणीकृत्य ।
 न वा पूर्वेण कृतत्वात् ण वा वक्तव्यम् ।
 किम् कारणम् ।
 पूर्वेण कृतत्वात् ।
 अस्तु अनेन विभाषा ।
 पूर्वेण नित्यः भविष्यति ।
 इदम् तर्हि प्रयोजनम् ।
 मकारान्तत्वम् च गतिसञ्ज्ञासन्नियुक्तम् इति उक्तम् ।
 तत् च्व्यन्तस्य मा भूत् इति ।
 एतत् अपि न अस्ति प्रयोजनम् ।
 लवणशब्दस्य अयम् विभाषा लवणम्शब्द आदेशः क्रियते ।
 यदि च लवणी शब्दस्य अपि विभाषा लवणम्शब्दः आदेशः भवति न किम् चिद् दुष्यति ।
 त्रैशब्द्यम् च ह साध्यम् ।
 । तच्च एवम् सति सिद्धम् भवति इति ।
 किमिदम् प्राग्धातुवचनम् प्रयोगनियमार्थम् ॒ एते प्राक् एव धातोः प्रयोक्तव्याः ।
 आहोस्वित् सञ्ज्ञानियमार्थम् ॒ एते प्राक् च अक्प्राक् च प्रयोक्तव्याः , प्राक् प्रयुज्यमानानाम् गतिसञ्ज्ञा भवति इति ।
 कः च अत्र विशेषः ।
 प्राग्धातुवचनम् प्रयोगनियमार्थम् इति चेत् अनुकरणस्य इतिकरणपरप्रतिषेधः अनिष्टशब्दनिवृत्त्यर्थः ।
 प्राग्धातुवचनम् प्रयोगनियमार्थम् इति चेत् अनुकरणस्य इतिकरणपरप्रतिषेधः वक्तव्यः ।
 किम् प्रयोजनम् ।
 अनिष्टशब्दनिवृत्त्यर्थः ।
 अनिष्टशबता मा भूत् इति ।
 छन्दसि परव्यवहितवचनम् च ।
 छन्दसि परे अपि व्यवहिताः च इति वक्तव्यम् ।
 सञ्ज्ञानियमे सिद्धम् ।
 सञ्ज्ञानियमे सिद्धम् एतत् भवति ।
 अस्तु तर्हि सञ्ज्ञानियमः ।
 उभयोः अनर्थकम् वचनम् अनिष्टादर्शनात् ।
 उभयोः अपि पक्षयोः वचनमनर्थकम् ।
 किम् कारणम् ।
 अनिष्टादर्शनात् ।
 न हि कः चित्प्रपचति इति प्रयोक्तव्ये पचतिप्र इति प्रयुङ्क्ते ।
 यदि च अनिष्टम् दृश्येत ततः यत्नार्हम् स्यात् ।
 उपसर्जनसन्निपाते तु पूर्वपरव्यवस्थार्थम् ।
 उपसर्जनसन्निपाते तु पूर्वपरव्यवस्थार्थम् एतत् वक्तव्यम् ।
 ऋषभम् कूलमुद्रुजम् ऋषभम् कूलमुद्वहम् ।
 अत्र गतेः प्राक् धातोः प्रयोगः यथा स्यात् ।
 यदि उपसर्जनसन्निपाते पूर्वपरव्यवस्थार्थम् इदम् उच्यते सुकटम्कराणि वीरणान् इ इति अत्र गतेः प्राक् धातोः प्रयोगः प्राप्नोति ।
 आचार्यप्रवृत्तिः ज्ञापयति न अत्र गतेः प्राक्प्रयोगः भवति इति यत् अयम् ईषद्दुःसुषु कृच्छ्राकृच्छार्थेषु खल् इति खकारम् अनुबन्धम् करोति ।
 कथम् कृत्वा ज्ञापकम् ।
 खित्करणे एतत् प्रयोजनम् खिति इति मुम् यथा स्यात् इति ।
 यदि च अत्र गतेः प्राक्प्रयोगः स्यात् खित्करणम् अनर्थकम् स्यात् ।
 अस्तु अत्र मुम् ।
 अनव्ययस्य इति प्रतिषेधः भविष्यति ।
 पश्यति तु आचार्यः न अत्र गतेः प्राक् धतोः प्रयोगः भवति इति ततः खकारम् अनुबन्धम् करोति ।
 न एतत् अस्ति ज्ञापकम् ।
 यदि अपि अत्र गतेः प्राक्प्रयोगः स्यात् स्यातेवात्र मुमागमः ।
 कथम् ।
 कृद्ग्रहणे गतिकारकपूर्वस्य अपि ग्रहणम् भवति इति ।
 तस्मात् न अर्थः एवमर्थेन प्राग्धातुवचनेन ।
 कथम् ऋषभम् कूलमुद्रुजम् ऋषभम् कूलमुद्वहम् ।
 न एषः दोषः ।
 न एषः उदिः उपपदम् ।
 किम् तर्हि ।
 विशेषणम् ।
 उदि कूले रुजिवहोः ।
 उत्पूर्वाभ्याम् रुजिवहिभ्याम् कूले उपपदे इति ।
 किमर्थम् महती सञ्ज्ञा क्रियते ।
 अन्वर्थसञ्ज्ञा यथा विज्ञायेत ।
 कर्म प्रोक्तवन्तः कर्मप्रवचनीयाः इति ।
 के पुनः कर्म प्रोक्तवन्तः ।
 ये सम्प्रति क्रियाम् न आहुः ।
 के च सम्प्रति क्रियाम् न आहुः ।
 ये अप्रयुज्यमानस्य क्रियाम् आहुः ते कर्मप्रवचनीयाः ।
 किमर्थम् इदम् उच्यते ।
 कर्मप्रवचनीयसञ्ज्ञा यथा स्यात् ।
 गत्युपसर्गसञ्ज्ञे मा भूताम् इति ।
 किम् च स्यात् ।
 शाकल्यस्य सम्हिताम् अनु प्रावर्षत् ॒ गतिः गतौ इति निघातः प्रसज्येत ।
 यदि एवम् वेः अपि कर्मप्रवचनीयसञ्ज्ञा वक्तव्या ।
 वेः अपि निघातः न इष्यते ॒ प्रादेशम् प्रादेशम् विपरिलिखति ।
 अस्ति अत्र विशेषः ।
 न अत्र वेः लिखिम् प्रति क्रियायोगः ।
 किम् तर्हि ।
 अप्रयुज्यमानम् ।
 प्रादेशम् प्रादेशम् विमाय परिलिखति इति ।
 यदि एवम् अनोः अपि कर्मप्रवचनीयसञ्ज्ञया न अर्थः ।
 अनोः अपि हि न वृषिम् प्रति क्रियायोगः ।
 किम् तर्हि अप्रयुज्यमानम् ।
 शाकल्येन सुकृताम् सम्हिताम् अनुविशम्य देवः प्रावर्षत् ।
 इदम् तर्हि प्रयोजनम् द्वितीया यथा स्यात् कर्मप्रवचनीययुक्ते द्वितीया इति ।
 अतः उत्तरम् पठति ।
 अनुर्लक्षणेवचनानर्थक्यम् सामान्यकृतत्वात् ।
 अनुर्लक्षणेवचनार्थक्यम् ।
 किम् कारणम् ।
 सामान्यकृतत्वात् ।
 सामान्येन एव अत्र कर्मप्रवचनीयसञ्ज्ञा भविष्यति लक्षणेत्थम्भूताख्यानभागवीप्सासु प्रतिपर्यनवः इति ।
 हेत्वर्थम् तु वचनम् ।
 हेत्वर्थम् इदम् वक्तव्यम् ।
 हेतुः शाकल्यस्य सम्हिता वर्षस्य न लक्षणम् ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 लक्षणम् हि नाम सः भवति येन पुनः पुनः लक्ष्यते न यः सकृदपि निमित्तत्वाय कल्पते ।
 सकृत् च असौ शाकल्येन सुकृताम् सम्हिताम् अनुशिम्य देवः प्रावर्षत् ।
 सः तर्हि तथा ।
 निर्देशः कर्तव्यः अनुः हेतौ इति ।
 अथ इदानीम् लक्षणेन हेतुः अपि व्याप्तः न अर्थः अनेन ।
 लक्षणेन हेतुः अपि व्याप्तः ।
 न हि अवश्यम् तत् एव लक्षणम् भवति येन पुनः पुनः लक्ष्यते ।
 किम् तर्हि ।
 यत् सकृत् अपि निमित्त्वाय कल्पते तत् अपि लक्षणम् भवति ।
 तत् यथा अपि भवान् कमण्डुलपाणिम् छात्रम् अद्रक्षीत् इति ।
 सकृत् आसौ कमण्डलुपाणिः छात्रः दृष्टः तस्य तत् एव लक्षणम् भवति ।
 तत् एव तर्हि प्रयोजनम् द्वितीया यथा स्यात् कर्मप्रवचनीययुक्ते द्वितीया इति ।
 एतत् अपि न अस्ति प्रयोजनम् ।
 सिद्धा अत्र द्वितीया कर्मप्रवचनीययुक्ते इति एव ।
 न सिध्यति ।
 परत्वात् हेतुत्वाश्रया तृतीया प्राप्नोति ।
 आङ् मर्यादाभिविध्योः इति वक्तव्यम् ।
 इह अपि यथा स्यात् आकुमारम् यशः पाणिनेः इति ।
 तत् तर्हि वक्तव्यम् ।
 न वक्तव्यम् ।
 मर्यादावचने इति एव सिद्धम् ।
 एषा अस्य यशसः मर्यादा ।
 कस्य लक्षणदयः अर्थाः निर्दिश्यन्ते ।
 वृक्षादीनाम् ।
 किमर्थम् पुनः इदम् उच्यते ।
 कर्मप्रवचनीयसञ्ज्ञा यथा स्यात् ।
 गत्युपसर्गसञ्ज्ञे मा भूताम् इति ।
 न एतत् अस्ति प्रयोजनम् ।
 यत्क्रियायुक्ताः तम् प्रति गत्युपसर्गसञ्ज्ञे भवतः न च वृक्षादीन् प्रति क्रियायोगः ।
 इदम् तर्हि प्रयोजनम् द्वितीया यथा स्यात् कर्मप्रवचनीययुक्ते द्वितीया इति ।
 वृक्षम् प्रति विद्योतते ।
 वृक्षमनु विद्योतते इति ।
 किमर्थम् अधिपर्योः अनर्थकयोः कर्मप्रवचनीयसञ्ज्ञा उच्यते ।
 कर्मप्रवचनीयसञ्ज्ञा यथा स्यात् ।
 गत्युपसर्गसञ्ज्ञे मा भूताम् इति ।
 न एतत् अस्ति प्रयोजनम् ।
 यत्क्रियायुक्ताः तम् प्रति गत्युपसर्गसञ्ज्ञे भवतः अनर्थकौ च इमौ ।
 इदम् तर्हि प्रयोजनम् पञ्चमी यथा स्यात् पञ्चमी अपाङ्परिभिः इति ।
 कुतः पर्यागम्यत इति ।
 सिद्धा अत्र पञ्चमी अपादाने इति एव ।
 आतः च अपादानपञ्चमी एषा ।
 यत्र अपि अधिशब्देन योगे पञ्चमी न विधीयते तत्र अपि श्रूयते ।
 कुतः अध्यागम्यत इति ।
 एवम् तर्हि सिद्धे सति यत् अनर्थकयोः गत्युपसर्गसञ्ज्ञाबाधिकाम् कर्मप्रवचनीयसञ्ज्ञाम् शास्ति तत् ज्ञापयति आचार्यः अनर्थकानाम् अपि एषाम् भवति अर्थवत्कृतम् इति ।
 किम् एतस्य ज्ञापने प्रयोजनम् ।
 निपातस्य अनर्थकस्य प्रातिपदिकत्वम् चोदितम् ।
 तत् न वक्तव्यम् भवति ।
 अथ वा न एव इमौ अनर्थकौ ।
 किम् तर्हि अनर्थकौ इति उच्यते ।
 अनर्थान्तर्वाचिनौ अनर्थकौ ।
 धातुना उक्ताम् क्रियाम् आहतुः ।
 तद् अविशिष्टम् भवति यथा शङ्खे पयः ।
 यदि एवम् धातुना उक्तत्वात् तस्यार्थस्य उपसर्गप्रयोगो न प्राप्नोति उक्तार्थानाम् अप्रयोगः इति ।
 उक्तार्थानामपि प्रयोगः दृश्यते ।
 तत् यथा अपूपौ द्वौ आनय ।
 ब्राह्मणौ द्वौ अनय इति ।
 इह कस्मात् न भवति ।
 सर्पिषः अपि स्यात् ।
 गोमूत्रस्य अपि स्यात् ।
 किम् च स्यात् ।
 द्वितीया अपि प्रसज्येत कर्मप्रवचनीययुक्ते द्वितीया इति ।
 न एषः दोषः ।
 न इमे अप्यर्थाः निर्दिश्यन्ते ।
 किम् तर्हि ।
 परपदार्थाः इमे निर्दिश्यन्ते ।
 एतेषु अर्थेषु यत् पदम् वर्तते तत् प्रति अपिः कर्मप्रवचनीयसञ्ज्ञः भवति इति ।
 अथ वा यत् अत्र कर्मप्रवचनीययुक्तम् न अदः प्रयुज्यते ।
 किम् पुनः तत् ।
 बिन्दुः ।
 बिन्दोः तर्हि कस्मात् न भवति ।
 उपपदविभक्तेः कारकविभक्तिः बलीयसी इति प्रथमा भविष्यति इति ।
 अधिरीश्वरवचने उक्तम् ।
 किम् उक्तम् ।
 यस्य च ईश्वरवचनम् इति कर्तृनिर्देशः चेत् अवचनात् सिद्धम् ।
 प्रथमानुपपत्तिः तु ।
 स्ववचनात् सिद्धम् इति ।
 अधिः स्वम् प्रति कर्मप्रवचनीयसञ्ज्ञः भवति इति वक्तव्यम् ।
 लादेशे परस्मैपदग्रहणम् पुरुषबाधितत्वात् ।
 लादेशे परस्मैपदग्रहणम् कर्तव्यम् ।
 किम् कारणम् ।
 पुरुषबाधितत्वात् ।
 इह वचने हि सञ्ज्ञाबाधनम् ।
 इह हि क्रियमाणे अनवकाशा पुरुषसञ्ज्ञा परस्मैपदसञ्ज्ञाम् बाधेत ।
 परस्मैपदसञ्ज्ञा अपि अनवकाशा ।
 सा वचनात् भविष्यति ।
 सावकाशा परसमैपदसञ्ज्ञा ।
 कः वकाशः ।
 शतृक्क्वसू अवकाशः ।
 सिचि वृद्धौ तु परस्मैपदग्रहणम् ज्ञापकम् पुरुषाबाधकत्वस्य ।
 यत् अयम् सिचि वृद्धिः परस्मैपदेषु इति परस्मैपदग्रहणम् करोति तत् ज्ञापयति आचार्यः न पुरुषसञ्ज्ञा परस्मैपदसञ्ज्ञाम् बाधते इति ।
 प्रथममध्यमोत्तमसञ्ज्ञायाम् आत्मनेपदग्रहणम् समसङ्ख्यार्थम् । प्रथममध्यमोत्तमसञ्ज्ञायाम् आत्मनेपदग्रहणम् कर्तव्यम् ।
 आत्मनेपदानाम् च प्रथममध्यमोत्तमसञ्ज्ञाः भवन्ति इति वक्तव्यम् ।
 किम् प्रयोजनम् ।
 समसङ्ख्यार्थम् ।
 सङ्ख्यातानुदेशः यथा स्यात् ।
 अक्रियमाणे हि आत्मनेपदग्रहणे तिस्रः सञ्ज्ञाः षट् सञ्ज्ञिनः ।
 वैषम्यात् सङ्ख्यातानुदेशः न प्राप्नोति ।
 क्रियमाणे अपि च आत्मनेपदग्रहणे आनुपूर्व्यवचनम् च ।
 आनुपूर्व्यवचनम् च कर्तव्यम् ।
 अक्रियमणे हि कस्य चित् एव त्रिकस्य प्रथमसञ्ज्ञा स्यात् कस्य चित् एव मध्यमसञ्ज्ञा कस्य चित् एव उत्तमसञ्ज्ञा ।
 न वैकशेषनिर्देशात् ।
 यत् तावत् उच्यते आत्मनेपदग्रहणम् कर्तव्यम् समसङ्ख्यार्थम् इति ।
 तत् न कर्तव्यम् ।
 सञ्ज्ञाः अपि षत् एव निर्दिश्यन्ते ।
 कथम् ।
 एकशेषनिर्देसात् ।
 एकशेषनिर्देशः अयम् ।
 अथ एतस्मिन् एकशेषनिर्देशे सति किम् अयम् कृतैकशेषाणाम् द्वन्द्वः ।
 प्रथमः च प्रथमः च प्रथमौ मध्यमः च मध्यमः च मध्यमौ उत्तमः च उत्तमः च उत्तमौ प्रथमौ च मध्यमौ च उत्तमौ च प्रथममध्यमोत्तमाः इति ।
 आहोस्वित् कृतद्वन्द्वानाम् एकशेषः ।
 प्रथमौ च मध्यमः च उत्तमः च प्रथममध्यमोत्तमाः ।
 प्रथममध्यमोत्त्तमाः च प्रथममध्यमोत्तमाः च प्रथममध्यमोत्तमाः इति ।
 किम् च अतः ।
 यदि कृतैकेशेषाणाम् द्वन्द्वः प्रथममध्यमयोः प्रथमसञ्ज्ञा प्राप्नोति ।
 उत्तमप्रथमयोः मध्यमसञ्ज्ञा प्राप्नोति ।
 मध्यमोत्तमयोः उत्तमसञ्ज्ञा प्राप्नोति ।
 अथ कृतद्वन्द्वानामेकशेषो न दोषः भवति ।
 यथा न दोषः तथा अस्तु ।
 किम् पुनः अत्र न्याय्यम् ।
 उभयम् इति आह ।
 उभयम् हि दृश्यते ।
 तत् यथा ।
 बहु शक्तिकिटकम् बहूनि शक्तिकिटकानि बहु स्थालीपिठरम् बहूनि स्थालीपिठराणि ।
 यत् अपि उच्यते क्रियमाणे अपि आत्मनेपदग्रहणे आनुर्पूर्व्यवचनम् कर्तव्यम् इति ।
 न कर्तव्यम् ।
 लोकतः एतत् सिद्धम् ।
 तत् यथा लोके विहव्यस्य द्वाभ्याम् द्वाभ्याम् अग्निः उप्स्थेयः इति ।
 न च उच्यते आनुपूर्व्येण इति आनुपूर्व्येण च उपस्थीयत इति ।
 त्रीणि त्रीणि इति अनुवर्तते उताहो न ।
 किम् च अतः ।
 यदि अनुवर्तते अष्ठनः आ विभक्तौ इति आत्वम् न प्राप्नोति ।
 अथ निवृत्तम् प्रथमयोः पूर्वसवर्णः इति अत्र प्रत्यययोः एव ग्रहणम् प्राप्नोति ।
 यथा इच्छसि तथा अस्तु ।
 अस्तु तावत् अनुवर्तते इति ।
 ननु च उक्तम् अष्ठन आ विभक्तौ इति आत्वम् न प्राप्नोति इति ।
 वचनात् भविष्यति ।
 अथ वा पुनः अस्तु निवृत्तम् ।
 ननु च उक्तम् प्रथमयोः पूर्वसवर्णः इति अत्र प्रत्यययोः एव ग्रहणम् प्राप्नोति इति ।
 न एषः दोषः ।
 अचि इति अनुवर्तते ।
 न चाजादी प्रथमौ प्रत्ययौ स्तः ।
 ननु च एवम् विज्ञायते अजादी यौ प्रथमौ अजादीनाम् वा यौ प्रथमौ इति ।
 यत् तर्हि तस्मात् शसः नः पुम्सि इति अनुक्रान्तम् पूर्वसवर्णदीर्घम् प्रतिनिर्दिशति तत् ज्ञापयति आचार्यः विभक्त्योः ग्रहणम् इति ।
 अथ वा वचनग्रहणम् एव कुर्यात् ।
 औजसोः पूर्वसवर्णः इति ।
 किमर्थम् इदम् उच्यते ।
 युष्मदस्मच्छेषवचनम् नियमार्थम् ।
 नियमार्थः अयम् आरम्भः ।
 अथ एतस्मिन् नियमार्थे विज्ञायमाने किम् अयम् उपपदनियमः युष्मदि मध्यमः एव अस्मदि उत्तमः एव आहोस्वित् पुरुषनियमः युष्मदि एव मध्यमः अस्मदि एव उत्तमः इति ।
 किम् च अतः ।
 यदि पुरुषनियमः शेषग्रहणम् कर्तव्यम् शेषे प्रथमः इति ।
 किम् कारणम् ।
 मध्यमोत्तमौ नियतौ युष्मदस्मदी अनियते ।
 तत्र प्रथमः अपि प्राप्नोति ।
 तत्र शेषग्रहणम् कर्तव्यम् प्रथमनियमार्थम् ।
 शेषे एव प्रथमः भवति न अन्यत्र इति ।
 अथ अपि उपपदनियमः एवम् अपि शेषग्रहणम् कर्तव्यम् शेषे प्रथमः इति ।
 युष्मदस्मदी नियते मध्यमोत्तमौ अनियतौ तौ शेषे अपि प्राप्नुतः ।
 तत्र शेषग्रहणम् कर्तव्यम् शेषनियमार्थम् ।
 शेषे प्रथमः एव भवति न अन्यः इति ।
 उपपदनियमे शेषग्रहणम् शक्यम् अकर्तुम् ।
 कथम् ।
 युष्मदस्मदी नियते मध्यमोत्तमौ अनियतौ तौ शेषे अपि प्राप्नुतः ।
 ततः वक्ष्यामि प्रथमः भवति इति ।
 तत् नियमार्थम् भविष्यति ।
 यत्र प्रथमः च अन्यः च प्राप्नोति तत्र प्रथमः भवति इति ।
 तत्र युष्मदस्मदन्येषु प्रथमप्रतिषेधः शेषत्वात् ।
 तत्र युष्मदस्मदन्येषु प्रथमस्य प्रतिषेधः वक्तव्यः ।
 त्वम् च देवदत्तः च पचथः ।
 अहम् च देवदत्तः च पचावः ।
 किम् कारणम् ।
 शेषत्वात् ।
 शेषे प्रथमः इति प्रथमः प्राप्नोति ।
 सिद्धम् तु युष्मदस्मदोः प्रतिषेधात् ।
 सिद्धम् एतत् ।
 कथम् ।
 युष्मदस्मदोः प्रतिषेधात् ।
 शेषे प्रथम्ः युष्मदस्मदोः न इति वक्तव्यम् ।
 युष्मदि मध्यमात् अस्मदि उत्तमः प्रतिषेधेन ।
 युष्मदि मध्यमात् अस्मदि उत्तमः इति एतत् भवति विप्रतिषेधेन ।
 युष्मदि मध्यमः इति अस्य अवकाशः त्वम् पचसि ।
 अस्मदि उत्तमः इति अस्य अवकाशः अहम् पचामि ।
 इह उभयम् प्राप्नोति त्वम् च अहम् च पचावः ।
 अस्मदि उत्तमः इति एतत् भवति विर्प्रतिषेधेन ।
 सः तर्हि विप्रतिषेधः वक्त्वयः ।
 न वक्तव्यः ।
 त्यदादीनाम् यत् यत् परम् तत् तत् शिष्यते इति एवम् अस्मदः शेषः भविष्यति ।
 तत्र अस्मदि उत्तमः इति एव सिद्धम् ।
 अनेकशेषभावार्थम् तु । अनेकशेषभावार्थम् तु सः विप्रतिषेधः वक्तव्यः ।
 यदा च एकशेषः न ।
 कदा च एकशेषः न ।
 सहविवक्षायाम् एकशेषः ।
 यदा न सहविवक्षा तद एकशेषः न अस्ति ।
 न वा युष्मदस्मदोः अनेकशेषभावात् तदधिकरणानाम् अपि अनेकशेषभावात् अविप्रतिषेधः ।
 न वा अर्थः विप्रतिषेधेन ।
 किम् कारणम् ।
 युष्मदस्मदोः अनेकशेषभावात् तदधिकरणानाम् अपि युष्मदस्मदधिकरणानाम् अपि एकशेषेन न भवितव्यम् ।
 त्वम् च अहम् च पचसि पचामि च इति ।
 क्रियापृथक्त्वे च द्रव्यपृथक्त्वदर्शनम् अनुमानम् उत्तरत्र अनेकशेषभावस्य ।
 क्रियापृथक्त्वे च द्रव्यपृथक्त्वम् दृश्यते ।
 तत् यथा पचसि पचामि च त्वम् च अहम् च इति ।
 तत् अनुमानम् उत्तरयोः अपि क्रिययोः एकशेषः न भवति इति ।
 एवम् च कृत्वा सः पि अदोषः भवति यत् उक्तम् तत्र युष्मदस्मदन्येषु प्रथमप्रतिषेधः शेषत्वात् इति ।
 तत्र अपि हि एवम् भवितव्यम् त्वम् च देवदत्तः च पचसि पचति च ।
 अहम् च देवदत्तः च पचामि पचति च इति ।
 यत् तावत् उच्यते न वा युष्मदस्मदोः अनेकशेषभावात् तदधिकरणानाम् अपि अनेकशेषभावात् अविप्रतिषेधः इति ।
 दृश्यते हि युष्मदस्मदोः चानेकशेषः तदधिकरणानाम् च एकशेषः ।
 तत् यथा त्वम् च अहम् च वृत्त्रहन् उभौ सम्प्रयुज्यावहै इति ।
 यत् अपि उच्यते क्रियापृथक्त्वे च द्रव्यपृथक्त्वदर्शनम् अनुमानम् उत्तरत्र अनेकशेषभावस्य इति ।
 क्रियापृथक्त्वे खलु अपि द्रव्यैकशेषः भवति इति दृश्यते ।
 तत् यथा अक्षाः भज्यन्ताम् भक्ष्यन्ताम् दीव्यन्ताम् इति ।
 एवम् च कृत्वा सः अपि दोषो भवति यत् उक्तम् तत्र युष्मदस्मदन्येषु प्रथमप्रतिषेधः शेषत्वात् इति ।
 न एषः दोषः ।
 परिहृतम् एतत् सिद्धम् तु युष्मदस्मदोः प्रतिषेधात् इति ।
 सः तर्हि प्रतिषेधः वक्तव्यः ।
 न वक्तव्यः ।
 शेषे प्रथमः विधीयते ।
 न हि शेषः च अन्यः च शेषग्रहणेन गृह्यते ।
 भवेत् प्रथमः न स्यान् ।
 मध्यमोत्तमौ अपि न प्राप्नुतः ।
 किम् कारणम् ।
 युष्मदस्मदोः उपपदयोः मध्यमोत्तमौ उच्येते ।
 न च युष्मदस्मदी अन्यः च युष्मदस्मद्ग्रहणेन गृह्यते ।
 यत् अत्र युष्मत् यत् च अस्मत् तत्तदाश्रयौ मध्यमोत्तमौ भविष्यतः ।
 यथा एव तर्हि यत् अत्र युष्मत् यत् च स्मत् तदाश्रयौ मध्यमोत्तमौ भवतः एवम् यः अत्र शेषः तदाश्रयः प्रथमः प्राप्नोति ।
 एवम् तर्हि शेषे उपपदे प्रथमः विधीयते ।
 उपोच्चारि पदम् उपपदम् ।
 यत् च अत्र उपोच्चारि न सः शेषः यः च शेषः न तत् उपोच्चारि ।
 भवेत् प्रथमः न स्यात् ।
 मध्यमोत्तमौ अपि न प्राप्नुतः ।
 किम् कारणम् ।
 युष्मदस्मदोः उपपदयोः मध्यमोत्तमौ उच्येते ।
 उपोच्चारि पदम् उपपदम् ।
 यत् च अत्र उपोच्चारि न ते युष्मदस्मदी ये च युष्मदस्मदी न तत् उपोच्चारि ।
 एवम् तर्हि शेषेण सामानाधिकरण्ये प्रथमः विधीयते ।
 न च अत्र शेषेण एव सामानाधिकरण्यम् ।
 भवेत् प्रथमः न स्यात् ।
 मध्यमोत्तमौ अपि न प्राप्नुतः ।
 किम् कारणम् ।
 युष्मदस्मद्भ्याम् सामानाधिकरण्ये मध्यमोत्तमौ उच्येते न च अत्र युष्मदस्मद्भ्याम् एव सामानाधिकरण्यम् ।
 एवम् तर्हि त्यदादीनि सर्वैः नित्यम् इति एवम् अत्र युष्मदस्मदोः शेषः भविष्यति ।
 तत्र युष्मदि मध्यमः अस्मदि उत्तमः इति एव सिद्धम् ।
 न सिध्यति ।
 स्थानिनि अपि इति प्रथमः प्राप्नोति ।
 त्यदादीनाम् खलु अपि यत् यत् परम् तत् तत् शिष्यते इति यदा भवतः शेषः तदा प्रथमः प्राप्नोति
 युष्मदि मध्यमः अस्मदि उत्तमः इति एव उच्यते. तौ इह न प्राप्नुतः ॒ परमत्वम् पचसि ।
 परमाहम् पचामि इति ।
 तदन्तविधिना भविष्यति ।
 इह अपि तर्हि तदन्तविधिना प्राप्नुतः ॒ अतित्वम् पचति ।
 अत्यहम् पचति इति ।
 ये च अपि एते समानाधिकरणवृत्तयः तद्धिताः तत्र च मध्यमोत्तमौ न प्राप्नुतः ॒ त्वत्तरः पचसि मत्तरः पचामि इति ।
 त्वद्रूपः पचसि मद्रूपः पचामि इति ।
 त्वत्कल्पः पचसि ।
 मत्कल्पः पचामि इति. एवम् तर्हि युष्मद्वति अस्मद्वति इति एवम् भविष्यति ।
 इह अपि तर्हि प्राप्नुतः ॒ अतित्वम् पचति ।
 अत्यहम् पचति इति ।
 एवम् तर्हि युष्मदि साधने अस्मदि साधने इति एवम् भविष्यति ।
 एवम् च कृत्वा सः अपि अदोषः भवति यत् उक्तम् तत्र युष्मदस्मदन्येषु प्रथमप्रतिषेधः शेषत्वात् इति ।
 अथ वा प्रथमः उत्सर्गः करिष्यते ।
 तस्य युष्मदस्मदोः उपपदयोः मध्यमोत्तमौ अपवादौ भविष्यतः ।
 तत्र युष्मद्गन्धः च अस्मद्गन्धः च अस्ति इति कृत्वा मध्यमोत्तमौ भविष्यतः ।
 अथ इह कथम् भवितव्यम् ।
 अत्वम् त्वम् सम्पद्यते त्वद्भवति मद्भवति इति ।
 आहोस्वित् त्वद्भवसि मद्भवामि इति ।
 त्वद्भवति मद्भवति इति एवम् भवितव्यम् ।
 मध्यमोत्तमौ कस्मात् न भवतः ।
 गौणमुख्ययोः मुख्ये सम्प्रत्ययः भवति ।
 तत् यथा ।
 गौः अनुबन्ध्यः अजः अग्नीष्होमीयः इति न बाहीकः अनुबध्यते ।
 कथम् तर्हि बाहीके वृद्ध्यात्त्वे भवतः ।
 गौः तिष्ठति ।
 गाम् आनय इति ।
 अर्थाश्रये एतत् एवम् भवति ।
 यत् हि शब्दाश्रयम् शब्दमात्रे तत् भवति ।
 शब्दाश्रये च वृद्ध्यात्त्वे ।
 परः सन्निकर्षः सम्हिता चेत् अद्रुतायाम् असंहितम् । परः सन्निकर्षः संहिता चेत् अद्रुतायाम् वृत्तौ संहितासञ्ज्ञा न प्राप्नोति ।
 द्रुतायाम् एव हि परः सन्निकर्षो वर्णानाम् न अद्रुतायाम् ।
 तुल्यः सम्निकर्षः ।
 तुल्यः सम्निकर्षः वर्णानाम् द्रुतमध्यमविलिम्बितासु वृत्तिषु ।
 किङ्कृतः तर्थि विशेषः ।
 वर्णकालभूयस्त्वम् तु । वर्णानाम् तु कालभूयस्त्वम् ।
 तत् यथा ।
 हस्तिमशकयोः तुल्यः सन्निकर्षः प्राणिभूयस्त्वम् तु ।
 यदि एवम् द्रुतायाम् तपरकरणे मध्यमविलिम्बितयोः उपसङ्ख्यानम् कालभेदात् ।
 द्रुतायाम् तपरकरणे मध्यमविलिम्बितयोः उपसङ्ख्यानम् कर्तव्यम् ।
 किम् कारणम् ।
 कालभेदात् ।
 ये द्रुतायाम् वृत्तौ वर्णाः त्रिभागाधिकाः ते मध्यमायाम् ये मध्यमायाम् वृत्तौ वर्णाः त्रिभागाधिकास्ते विलिम्बितायाम् ।
 उक्तम् वा ।
 किम् उक्तम् ।
 सिद्धम् तु अवस्थिताः वर्णाः वक्तुः चिराचिरवचनात् वृत्तयः विशिष्यन्ते इति ।
 अथ वा शब्दाविरामः संहिता इति एतत् लक्षणम् करिष्यते ।
 शब्दाविरामे प्रतिवर्णम् अवसानम् ।
 शब्दाविरामे प्रतिवर्णम् अवसानसञ्ज्ञा प्राप्नोति ।
 किम् इदम् प्रतिवर्णम् इति ।
 वर्णम् वर्णम् प्रति प्रतिवर्णम् ।
 येन एव यत्नेन एकः वर्णः उच्च्यार्यते विच्छिन्ने वर्णे उपसंहृत्य तम् अन्यम् उपादाय द्वितीयः प्रयुज्यते तथा तृतीयः तथा चतुर्थः ।
 एवम् तर्हि अनवकाशा संहितासञ्ज्ञा अवसानसञ्ज्ञाम् बाधिष्यते ।
 अथ वा अवसानसञ्ज्ञायाम् प्रकर्षगतिः विज्ञास्यते ॒ साधीयः यः विरामः इति ।
 कः च साधीयः ।
 यः शब्दार्थयोः विरामः ।
 अथ वा ह्रादाविरामः संहा इति एतत् लक्षणम् करिष्यते ।
 ह्रादाविरामे स्पर्शाघोषसंयोगे असन्निधानात् असंहितम् ।
 ह्रादाविरामे स्पर्शानाम् अघोषाणाम् संयोगे असम्निधानात् संहितासञ्ज्ञा न प्राप्नोति ।
 कुक्कुटः पिप्पका पित्तम् इति ।
 किम् उच्यते संयोगे इति ।
 अथ यत्र एकः पचति इति एकः पूर्वपरयोः ह्रादेन प्रच्छाद्यते ।
 तद् यथा ।
 द्वयोः रक्तयोः वस्त्रयोः मध्ये शुक्लम् वस्त्रम् तद्गुणम् उपलभ्यते ।
 बदरपिटके रिक्तकः लोहकंसः तद्गुणः उपलभ्यते ।
 एकेन तुल्यः सन्निधिः ।
 यथा एकः वर्णः ह्रादेन प्रच्छाद्यते एवम् अनेकः अपि ।
 अथ वा पौर्वापर्यम् अकालव्यपेतम् संहिता इति एतत् लक्षणम् करिष्यते. पौर्वापर्यम् अकालव्यपेतम् संहिता चेत् पूर्वापराभावात् असंहितम् । पौर्वापर्यम् अकालव्यपेतम् संहिता चेत् पूर्वापराभावात् संहितासञ्ज्ञा न प्राप्नोति ।
 न हि वर्णानाम् पौर्वापर्यम् अस्ति ।
 किम् कारणम् ।
 एकैकवर्णवर्तित्वात् वाचः उच्चरितप्रध्वंसित्वात् च वर्णानाम् ।
 एकैकवर्णवर्तिनी वाक् ।
 न द्वौ युगपत् उच्चारयति ।
 गौः इति यावत् गकारे वाक् वर्तते न औकारे न विसर्जनीये ।
 यावत् औकारे न गकारे न विसर्जनीये ।
 यावत् विसर्जनीये न गकारे न औकारे ।
 उच्चरितप्रध्वंसित्वात् ।
 उच्चरितप्रध्वंसिनः खलु अपि वर्णाः ।
 उच्चरितः प्रध्वस्तः ।
 अथ अपरः प्रयुज्यते ।
 न वर्णः वर्णस्य सहायः ।
 एवम् तर्हि बुद्धौ कृत्वा सर्वाः चेष्ठाः कर्ता धीरः तत्वन्नीतिः शब्देन अर्थान् वाच्यान् दृष्ट्वा बुद्धौ कुर्यात् पौर्वापर्यम् । बुद्धिविषयम् एव शब्दानाम् पौर्वापर्यम् ।
 इह यः एषः मनुष्यः प्रेक्षापूर्वकारी भवति सः पश्यति असमिन् अर्थे अयम् शब्दः प्रयोक्त्वयः स्मिन् तावत् शब्दे अयम् तावत् वर्णः ततः अयम् ततः अयम् इति ।
 इदम् विचार्यते अभावः अवसानलक्षणम् स्याद् विरामः वा इति ।
 कः च अत्र विशेषः ।
 अभावे अवसानलक्षणे उपर्यभाववचनम् । अभावेआवसानलक्षणे उपर्यभावग्रहणम् कर्तव्यम् ।
 उपरि यः अभावः इति वक्तव्यम् ।
 पुरस्तात् अपि हि शब्दस्य अभावः तत्र मा भूत् इति ।
 किम् च स्यात् ।
 रसः रथः ।
 खरवसानयोर्विसर्जनीयः इति विसर्जनीयः प्रसज्येत ।
 अस्तु तर्हि विरामः ।
 विरामे विरामवचनम् ।
 यस्य विरामः विरामग्रहणम् तेन कर्तव्यम् ।
 ननु च यस्य अपि अभावः तेन अपि अभावग्रहणम् कर्तव्यम् ।
 परार्थम् मम भविष्यति ।
 अभावः लोपः ।
 ततः अवसानम् च इति ।
 मम अपि तर्हि विरामग्रहणम् परार्थम् भविष्यति ।
 विरामः लोपः अवसानम् च इति ।
 उपरि यः विरामः इति वक्तव्यम् ।
 पुरस्तात् अपि शब्दस्य विरामः तत्र मा भूत् इति ।
 किम् च स्यात् ।
 रसः रथः ।
 खरवसानयोर्विसर्जनीयः इति विसर्जनीयः प्रसज्येत ।
 आरम्भपूर्वकः मम विरामः ।
 अथ वा न इदम् अवसानलक्षणम् विचार्यते ।
 किम् तर्हि ।
 सञ्ज्ञी ।
 अभावः वसानसञ्ज्ञी स्यात् विरामः वा इति ।
 कः च अत्र विशेषः ।
 अभावे अवसानसञ्ज्ञिनि उपर्यभाववचनम् ।
 अभावे अवसानसञ्ज्ञिन् युपर्यभावग्रहणम् कर्तव्यम् ।
 उपरि यः भावः इति वक्तव्यम् ।
 पुरस्तात् अपि हि शब्दस्य अभावः तत्र मा भूत् इति ।
 किम् च स्यात् ।
 रसः रथः ।
 खरवसानयोर्विसर्जनीयः इति विसर्जनीयः प्रसज्येत ।
 अस्तु तर्हि विरामः अवासनम् ।
 विरामे विरामवचनम् ।
 यस्य विरामः तेन विरामग्रहणम् कर्तव्यम् ।
 ननु च यस्य अपि अभावः तेन अपि अभावग्रहणम् कर्तव्यम् ।
 परार्थम् मम भविष्यति ।
 अभावः लोपः ।
 ततः अवसानम् च इति ।
 मम अपि तर्हि विरामग्रहणम् परार्थम् भविष्यति ।
 विरामः लोपः अवसानम् च इति ।
 उपरि यः विरामः इति वक्तव्यम् ।
 ननु च यस्य अपि अभावः तेन अपि अभावग्रहणम् कर्तव्यम् ।
 परार्थम् मम भविष्यति ।
 अभावः लोपः ।
 ततः अवसानम् च इति ।
 मम अपि तर्हि विरामग्रहणम् परार्थम् भविष्यति ।
 विरामः लोपः अवसानम् च इति ।
 उपरि यः विरामः इति वक्तव्यम् ।
 ननु च उक्तम् आरम्भपूर्वकः इति ।
 न अवश्यम् अयम् रमिः प्रवृत्तौ एव वर्तते ।
 किम् तर्हि ।
 अप्रवृत्तौ अपि ।
 तत् यथा ।
 उपरतानि अस्मिन् कुले व्रतानि ।
 उपरतः स्वाध्यायः इति ।
 न च तत्र स्वाध्यायः भूतपूर्वः भवति न अपि व्रतानि ।
 भावाविरामभावित्वात् शब्दस्य वसानलक्षणम् न ।
 भावाविरामभावित्वात् शब्दस्य अवसानलक्षणम् न उपपद्यते ।
 किम् इदम् भावाविरामभावित्वात् इति ।
 भावस्य अविरामः भावाविरामः भावाविरामेण भवति इति भावाविरामभावी भावाविरामभाविनः भावो भावाविरामभावित्वम् ।
 अपरः आह ।
 भावभावित्वादविरामभावित्वात् च शब्दस्य अवसानलक्षणम् न उपपद्यते इति ।
 तत्परः इति वा वर्णस्य अवसानम् । विरामपरः वर्णः वसानसञ्ज्ञः भवति इति वक्तव्यम् ।
 वर्णः अन्त्यः वा अवसानम् ।
 अथ वा व्यक्तम् एव पठितव्यम् अन्त्यः वर्णः वसानसञ्ज्ञः भवति इति ।
 तत् तर्हि वक्तव्यम् ।
 न वक्तव्यम् ।
 संहितावसानयोः लोकविदितत्वात् सिद्धम् ।
 सम्हिता अवसानम् इति लोकविदितौ एतौ अर्थौ ।
 एवम् हि कः चित् कम् चिद् अधीयानम् आह ॒ शन्नोदेवीयम् सम्हितया अधीष्व इति ।
 सः तत्र परमसन्निकर्षम् अधीते ।
 अपरः आह ॒ केन वस्यसि इति ।
 सः आह ॒ अकारेण इकारेण उकारेण इति ।
 एवम् एतौ लोकविदिततौ अर्थौ ।
 तयोः लोकविदितत्वात् सिद्धम् इति ।
