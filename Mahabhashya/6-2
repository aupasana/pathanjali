 किमर्थम् इदम् उच्यते ।
 बहुव्रीहिस्वरम् शास्ति समासान्तविधेः सुकृत् ।
 सुकृत् आचार्यः समासान्तोदात्तत्वे प्राप्ते बहुव्रीहिस्वरम् अपवादम् शास्ति ।
 न एतत् अस्ति प्रयोजनम् ।
 नञ्सुभ्याम् नियमार्थम् तु ।
 नञ्सुभ्याम् इति एतत् नियमार्थम् भविष्यति ।
 नञ्सुभ्याम् एव बहुव्रीहेः अन्तः उदात्तः भवति न अन्यस्य इति ।
 एवम् अपि कुतत् एतत् पूर्वपदप्रकृतिस्वरत्वम् भविष्यति न पुनः परस्य इति ।
 परस्य शितिशासनात् ।
 शितेः नित्याबह्वच् इति एतत् नियमार्थम् भविष्यति ।
 शितेः एव न अन्यतः इति ।
 यत् तावत् उच्यते नञ्सुभ्याम् नियमार्थम् इति क्षेपे विधिः नञः असिद्धः ।
 उदराश्वेषुषु क्षेपे इति एतस्मिन् प्राप्ते ततः एतत् उच्यते ।
 यत् अपि उच्यते परस्य शितिशासनात् इति परस्य नियमः भवेत् ।
 परस्य एषः नियमः स्यात् ।
 शितेः नित्याबह्वच् इति ।
 यदि पूर्वपदप्रकृतिस्वरम् समासान्तोदात्तत्वम् बाधते चप्रियः वाप्रियः , अत्र अपि प्राप्नोति ।
 अन्तः चवाप्रिये सम्भवात् । अन्तोदात्तत्वम् चवाप्रिये सिद्धम् ।
 कुतः ।
 सम्भवात् ।
 असति खलु अपि सम्भवे बाधनम् भवति ।
 अस्ति च सम्भवः यत् उभयम् स्यात् ।
 सति अपि सम्भवे बाधनम् भवति ।
 तत् यथा ।
 दधि ब्राह्मणेभ्यः दीयताम् तक्रम् कौण्डिन्याय इति सति अपि सम्भवे दधिदानस्य तक्रदानम् निवर्तकम् भवति ।
 एवम् इह अपि सति अपि सम्भवे पूर्वपदप्रकृतिस्वरम् समासान्तोदात्तत्वम् बाधिष्यते ।
 एवम् तर्हि प्रकृतात् विधेः । बहुव्रीहौ प्र्कृत्या पूर्वपदम् प्रकृतिस्वरम् भवति इति ।
 किम् च प्रकृतम् ।
 उदात्तः इति च वर्तते ।
 एवम् अपि कार्यप्रियः , हार्यप्रियः , अत्र न प्राप्नोति ।
 स्वरिते अपि उदात्तः अस्ति ।
 अथ वा स्वरितग्रहणम् अपि प्रकृतम् अनुवर्तते ।
 क्व प्रकृतम् ।
 तित् स्वरितम् इति ।
 बहुव्रीहौ ऋते सिद्धम् । अन्तरेण अपि बहुव्रीहिग्रहणम् सिद्धम् ।
 तत्पुरुषे कस्मात् न भवति ।
 तत्पुरुषे तुल्यार्थतृतीयासप्तम्युपमानाव्ययद्वितीयाकृत्याः इति एतत् नियमार्थम् भविष्यति ।
 द्विगौ तर्हि कस्मात् न भवति ।
 इगन्ते द्विगौ इति एतत् नियमार्थम् भविष्यति ।
 द्वन्द्वे तर्हि प्राप्नोति ।
 राजन्यबहुवचनद्वन्द्वे अन्धकवृष्णिषु इति एतत् नियमार्थम् भविष्यति ।
 अव्ययीभावे तर्हि प्राप्नोति ।
 परिप्रत्युपापाः वर्ज्यमानाहोरात्रावयवेषु इति एतत् नियमार्थम् भविष्यति ।
 एवम् अपि कुतः एतत् एवम् नियमः भविष्यति एतेषाम् एव तत्पुरुषादिषु इति न पुनः एवम् नियमः स्यात् एतेषाम् तत्पुरुषादिषु एव इति ।
 इष्टतः च अवधारणम् ।
 इष्टतः च अवधारणम् भविष्यति ।
 एतेषाम् तर्हि बहुव्रीहेः च पर्यायः प्राप्नोति ।
 द्विपाद्दिष्टेः वितस्तेः च पर्यायः न प्रकल्पते । यत् अयम् द्वित्रिभ्याम् पाद्दन्मूर्धसु बहुव्रीहौ दिष्टिवितस्योः च इति सिद्धे पर्याये पर्यायम् शास्ति तत् ज्ञापयति आचार्यः न पर्यायः भवति इति ।
 उदात्ते ज्ञापकम् तु एतत् । उदात्ते एतत् ज्ञापकम् स्यात् ।
 स्वरितेन समाविशेत् । स्वरितेन समावेशः प्राप्नोति ।
 स्वरिते अपि उदात्तः अस्ति ।
 बहुव्रीहिस्वरम् शास्ति समासान्तविधेः सुकृत् ।
 नञ्सुभ्याम् नियमार्थम् तु ।
 परस्य शितिशासनात् ।
 क्षेपे विधिः नञः असिद्धः ।
 परस्य नियमः भवेत् ।
 अन्तः चवाप्रिये सम्भवात् ।
 प्रकृतात् विधेः ।
 बहुव्रीहौ ऋते सिद्धम् ।
 इष्टतः च अवधारणम् ।
 द्विपाद्दिष्टेः वितस्तेः च पर्यायः न प्रकल्पते ।
 उदात्ते ज्ञापकम् तु एतत् ।
 स्वरितेन समाविशेत् ।
 तत्पुरुषे विभक्तिप्रकृतिस्वरत्वे कर्मधारये प्रतिषेधः ।
 तत्पुरुषे विभक्तिप्रकृतिस्वरत्वे कर्मधारये प्रतिषेधः वक्तव्यः ।
 परमम् कारकम् परमकारकम् परमेन कारकेण परमकारकेण , परमे कारके परमकारके ।
 सिद्धम् तु लक्षणप्रतिपदोक्तयोः प्रतिपदोक्तस्य एव ग्रहणात् ।
 सिद्धम् एतत् ।
 कथम् ।
 लक्षणप्रतिपदोक्तयोः प्रतिपदोक्तस्य एव इति प्रतिपदम् यः द्वितीयातृतीयासप्तमीसमासः तस्य ग्रहणम् लक्षणोक्तः च अयम् ।
 अव्यये परिगणनम् कर्तव्यम् ।
 अव्यये नञ्कुनिपातानाम् ।
 अव्यये नञ्कुनिपातानाम् इति वक्तव्यम् ।
 नञ् ।
 अब्राह्मणः , अवृषलः ।
 नञ् ।
 कु ।
 कुब्राह्मणः , कुवृषलः ।
 कु ।
 निपात ।
 निष्कौशाम्बिः , निर्वाराणसिः ।
 क्व मा भूत् ।
 स्नात्वाकालकः , पीत्वास्थिरकः ।
 क्त्वायाम् वा प्रतिषेधः ।
 क्त्वायाम् वा प्रतिषेधः वक्तव्यः ।
 स्नात्वाकालकः , पीत्वास्थिरकः ।
 उभयम् न वक्तव्यम् ।
 निपातनात् सिद्धम् ।
 निपातनात् एतत् सिद्धम् ।
 किम् निपातनम् ।
 अवश्यम् अत्र समासार्थम् ल्यबभावार्थम् च निपातनम् कर्तव्यम् ।
 तेन एव यत्नेन स्वरः भविष्यति ।
 सदृशग्रहणम् अनर्थकम् तृतीयासमासवचनात् ।
 सदृशग्रहणम् अनर्थकम् ।
 किम् कारणम् ।
 तृतीयासमासवचनात् ।
 सदृशशब्देन तृतीयासमासः उच्यते ।
 तत्र तृतीयापूर्वपदम् प्रकृतिस्वरम् भवति इति एव सिद्धम् ।
 षष्ठ्यर्थम् तर्हि इदम् वक्तव्यम् ।
 पितुः सदृशः पितृसदृशः इति ।
 षष्ठ्यर्थम् इति चेत् तृतीयासमासवचनानर्थक्यम् ।
 षष्ठ्यर्थम् इति चेत् तृतीयासमासवचनम् अनर्थकम् स्यात् ।
 किम् कारणम् ।
 इह अस्माभिः त्रैशब्द्यम् साध्यम् ।
 पित्रा सदृशः पितुः सदृशः पितृसदृशः इति ।
 तत्र द्वयोः शब्दयोः समानार्थयोः एकेन विग्रहः अपरेण समासः भविष्यति अविरविकन्यायेन ।
 तत् यथा अवेः मांसम् इति विगृह्य अविकशब्दात् उत्पत्तिः भवति , आविकम् इति एवम् पितुः सदृशः इति विगृह्य पितृसदृशः इति भविष्यति पित्रा सदृशः इति विगृह्य वाक्यम् एव ।
 अवश्यम् तृतीयासमासः वक्तव्यः यत्र षष्ठ्यर्थः न अस्ति तदर्थम् ।
 भोजनसदृशः , अधययनसदृशः इति ।
 यदि तर्हि तस्य निबन्धनम् अस्ति तत् एव वक्तव्यम् इदम् न वक्तव्यम् ।
 इदम् अपि अवश्यम् वक्तव्यम् यत्र षष्ठी श्रूयते तदर्थम् ।
 दास्याःसदृशः , वृषल्याःसदृशः इति ।
 इगन्तप्रकृतिस्वरत्वे यण्गुणयोः उपसङ्ख्यानम् ।
 इगन्तप्रकृतिस्वरत्वे यण्गुणयोः उपसङ्ख्यानम् कर्तव्यम् ।
 पञ्चारत्न्यः , दशारतन्यः ।
 यण्गुणयोः कृतयोः इगन्ते द्विगौ इति एषः स्वरः न प्राप्नोति ।
 न वा बहिरङ्गलक्षणत्वात् ।
 न वा वक्तव्यम् ।
 किम् कारणम् ।
 बहिरङ्गलक्षणत्वात् ।
 बहिरङ्गौ यण्गुणौ ।
 अन्तरङ्गः स्वरः ।
 असिद्धम् बहिरङ्गम् अन्तरङ्गे ।
 परिप्रत्युपापेभ्यः वनम् समासे विप्रतिषेधेन ।
 परिप्रत्युपापेभ्यः वनम् समासे इति एतत् भवति विप्रतिषेधेन ।
 परिप्रत्युपापाः वर्ज्यमानाहोरातावयवेषु इति अस्य अवकाशः परित्रिगर्तम्, परिसौवीरम् ।
 वनम् समासे इति अस्य अवकाशः प्रवणे यष्टव्यम् ।
 इह उभयम् प्राप्नोति परिवनम् अपवनम् ।
 वनम् समासे इति एतत् भवति विप्रतिषेधेन ।
 न वा वनस्यान्दोदात्तत्ववचनम् तदपवादनिवृत्त्यर्थम् ।
 न वा अर्थः विप्रतिषेधेन ।
 किम् कारणम् ।
 वनस्यान्दोदात्तत्ववचनम् तदपवादनिवृत्त्यर्थम् ।
 सिद्धम् अत्र अन्तोदात्तत्वम् उत्सर्गेण एव ।
 तस्य पुनर्वचने एतत् प्रयोजनम् ।
 ये अन्ये तदपवादाः प्राप्नुवन्ति तद्बाधनार्थम् ।
 सः यथा एव तदपवादम् अव्ययस्वरम् बाधते एवम् इदम् अपि बाधिष्यते ।
 आचार्योपसर्जने अनेकस्य अपि पूर्वपदत्वात् सन्देहः ।
 आचार्योपसर्जने अनेकस्य अपि पूर्वपदत्वात् सन्देहः भवति ।
 आपिशलपाणिनीयव्याडीयगौतमीयाः ।
 एकम् पदम् वर्जयित्वा सर्वाणि पूर्वपदानि ।
 तत्र न ज्ञायते कस्य पूर्वपदस्य प्रकृतिस्वरेण भवितव्यम् इति ।
 लोकविज्ञानात् सिद्धम् ।
 तत् यथा लोके , अमीषाम् ब्राह्मणानाम् पूर्वम् आनय इति यः सर्वपूर्वः सः आनीयते एवम् इह अपि यत् सर्वपूर्वपदम् तस्य प्रकृतिस्वरत्वम् भविष्यति ।
 किमर्थम् महतः प्रवृद्धशब्दे उत्तरपदे पूर्वपदप्रकृतिस्वरत्वम् उच्यते न कर्मधारये अनिष्ठा इति एव सिद्धम् ।
 न सिध्यति ।
 किम् कारणम् ।
 श्रेण्यादिसमासे एवत् तत् इह मा भूत् , महानिरष्टः दक्षिणा दीयते ।
 कुरुवृज्योः गार्हपते ।
 कुरुवृज्योः गार्हपते इति वक्तव्यम् ।
 कुरुगार्हपतम् , वृजिगाऋहपतम् ।
 कुरुगार्हपतरिक्तरुर्वसूतजरत्यश्लीलदृढरूपापारेवडवातैलिकद्रूःपण्यकमबलः दासीभारादीनाम् इति वक्तव्यम् ।
 इह अपि यथा स्यात् ।
 देवहूतिः , देवनीतिः , वसुनीतिः , ओषधिः , चन्द्रमाः ।
 तत् तर्हि वक्तव्यम् ।
 न वक्तव्यम् ।
 योगविभागः करिष्यते ।
 कुरुगार्हपतरिक्तरुर्वसूतजरत्यश्लीलदृढरूपापारेवडवातैलिकद्रूःपण्यकमबलः इति ।
 ततः दासीभाराणाम् च इति ।
 तत्र बहुवचननिर्देशात् दासीभारादीनाम् इति विज्ञास्यते ।
 पण्यकम्बलः सञ्ज्ञायाम् ।
 पण्यकम्बलः सञ्ज्ञायाम् इति वक्तव्यम् ।
 यः पणितव्यः कम्बलः पण्यकम्बलः एव असौ भवति ।
 अपरः आह 
 पण्यकम्बलः एव यथा स्यात् ।
 क्व मा भूत् ।
 पण्यगवः , पण्यहस्ती ।
 अहीने इति किमर्थम् ।
 कान्तारातीतः , योजनातीतः ।
 अहीने द्वितीया अनुपसर्गे ।
 अहीने द्वितीया अनुपसर्गे इति वक्तव्यम् ।
 इह मा भूत् ।
 सुखप्राप्तः , दुःखप्राप्तः ।
 तत् तर्हि वक्तव्यम् ।
 यदि अपि एतत् उच्यते अथ वा एतर्हि अहीनग्रहणम् न करिष्यते ।
 इह अपि कान्तारातीतः , योजनातीतः इति अनुपसर्गे इति एव सिद्धम् ।
 अनन्तरः इति किमर्थम् ।
 इह मा भूत् ।
 अभ्युद्धृतम् , उपसमाहृतम् ।
 गतेः अनन्तरग्रहणम् अनर्थकम् गतिः गतौ अनुदात्तवचनात् ।
 गतेः अनन्तरग्रहणम् अनर्थकम् ।
 किम् कारणम् ।
 गतिः गतौ अनुदात्तवचनात् ।
 गतौ परतः गतेः अनुदात्तत्वम् उच्यते ।
 तत् बाधकम् भविष्यति ।
 तत्र यस्य अप्रकृतिस्वरत्वम् तस्मात् अन्तोदात्तप्रसङ्गः. तत्र यस्य गतेः अप्रकृतिस्वरत्वम् तस्मात् अन्तोदात्तत्वम् प्राप्नोति अन्तः थाथघञ्क्ताजबित्रकाणाम् इति ।
 प्रकृतिस्वरवचनात् हि अननोदात्तत्वम् ।
 प्रकृतिस्वरवचनसामर्थ्यात् हि अन्तोदात्तत्वम् न भविष्यति ।
 यदि हि स्यात् प्रकृतिस्वरवचनम् इदानीम् किमर्थम् स्यात् ।
 प्रकृतिस्वरवचनम् किमर्थम् इति चेत् एकगत्यर्थम् ।
 प्रकृतिस्वरवचनम् किमर्थम् इति चेत् एकगत्यर्थम् ।
 यत्र एकः गतिः तदर्थम् एतत् स्यात् ।
 प्रकृतम् , प्रहृतम् ।
 एवमर्थम् एव तर्हि अनन्तग्रहणम् कर्तव्यम् अत्र यथा स्यात् ।
 क्रियमाणे अपि वै अनन्तग्रहणे अत्र न सिध्यति ।
 किम् कारणम् ।
 गतिः अनन्तरः पूर्वपदम् प्रकृतिस्वरम् भवति इति उच्यते ।
 यः च अत्र गतिः अनन्तरः न असौ पूर्वपदम् यः च पूर्वपदम् न असौ अनन्तरः ।
 अपूर्वपदार्थम् तर्हि इदम् वक्तव्यम् ।
 अपूर्वपदस्य अपि गतेः प्रकृतिस्वरत्वम् यथा स्यात् ।
 अपूर्वपदार्थम् इति चेत् कारके अतिप्रसङ्गः ।अपूर्वपदार्थम् इति चेत् कारके अतिप्रसङ्गः भवति ।
 आगतः , दूरादागतः ।
 सः यथा एव गतिपूर्वपदस्य भवति एवम् कारकपूर्वपदस्य अपि प्राप्नोति ।
 सिद्धम् तु गतेः अन्तोदात्ताप्रसङ्गात् ।
 सिद्धम् एतत् ।
 कथम् ।यत् तत् गतेः अन्तोदात्ताप्रसङ्गात् अन्तः थाथघञ्क्ताजबित्रकाणाम् इति एतत् गतेः न प्रसङ्क्तव्यम् ।
 किम् कृतम् भवति ।
 कृत्स्वरापवादः अयम् भवति ।
 तत्र गतिः अनन्तरः इति अस्य अवकाशः प्रकृतम् , प्रहृतम् ।
 अन्तः थाथघञ्क्ताजबित्रकाणाम् इति अस्य अवकाशः , दूराद्गतः , दूराद्यातः ।
 इह उभयम् प्राप्नोति ।
 आगतः , दूरादागतः ।
 अन्तः थाथघञ्क्ताजबित्रकाणाम् इति एतत् भवति विप्रतिषेधेन ।
 अवश्यम् गतेः तत् प्रसङ्क्तव्यम् भेदः प्रभेदः इति एवमर्थम् ।
 एवम् तर्हि योगविभागः करिष्यते ।
 अन्तः थाथघञ्क्ताजबित्रकाणाम् इति ।
 ततः क्तः ।
 क्तान्तम् उत्तरपदम् अन्तोदात्तम् भवति ।
 अत्र कारकोपपदग्रहणम् ।
 अनुवर्तते गतिग्रहणम् निवृत्तम् ।
 अथ वा उपरिष्टाद् योगविभागः करिष्यते ।
 इदम् अस्ति सूपमानात् क्तः , सञ्ज्ञायाम् अनाचितादीनाम् , प्रवृद्धादीनाम् च इति ।
 ततः वक्ष्यामि कारकात् ।
 कारकात् च क्तान्तम् उत्तरपदम् अन्तोदात्तम् भवति ।
 ततः दत्तश्रुतयोः एव आशिषि कारकात् इति ।
 एवम् च कृत्वा न अर्थः अनन्तग्रहणेन ।
 कथम् अभ्युद्धृतम् ।
 उत् हरतिक्रियम् विशिनष्टि ।
 उदा विशिष्टम् अभिः विशिनष्टि ।
 । तत्र गतिः अनन्तरः इति च प्राप्नोति गतिः गतौ इति च ।
 गतिः अनन्तरः इति अस्य अवकाशः प्रकृतम् प्रहृतम् ।
 गतिः गतौ इति अस्य अवकाशः अभि उत् हरति , उप सम् आ दधाति ।
 इह उभयम् प्राप्नोति , अभ्युद्धृतम् , उपसमाहृतम् ।
 गतिः गतौ इति एतत् भवति विप्रतिषेधेन ।एवम् तर्हि सिद्धे सति यत् अनन्तरग्रहणम् करोति तत् ज्ञापयति आचार्यः भवति एषा परिभाषा कृद्ग्रहणे गतिकारकपूर्वस्य अपि इति ।
 किम् एतस्य ज्ञापने प्रयोजनम् ।
 अवतप्तेनकुलस्थितम् ते एतत् , उदकेविशीर्णम् ते एतत् ।
 सगतिकेन सनकुलेन समासः सिद्धः भवति ।
 कृद्ग्रहणम् किमर्थम् ।
 यथा तकारादिग्रह्णम् कृद्विशेषणम् विज्ञायेत ।
 तकारादौ निति कृति इति ।
 अथ अक्रियमाणे कृद्ग्रहणे कस्य तकारादिग्रह्णम् विशेषणम् स्यात् ।
 उत्तरपदविशेषणम् ।
 तत्र कः दोषः ।
 इह एव स्यात् प्रतरिता प्रतरितुम् ।
 इह न स्यात् प्रकर्ता प्रकर्तुम् ।
 तादौ निति कृद्ग्रहणानर्थक्यम् ।
 तादौ निति कृद्ग्रहणम् अनर्थकम् ।
 क्रियमाणे अपि कृद्ग्रहणे अनिष्टम् शक्यम् विज्ञातुम् ।
 तकारादौ उत्तरपदे निति कृति इति ।
 अक्रियमाणे च इष्टम् ।
 नित् यः तकारादिः तदन्ते उत्तरपदे इति ।
 यावता क्रियमाणे अपि अनिष्टम् विज्ञायते अक्रियमाणे च इष्टम् अक्रियमाणे एव इष्टम् विज्ञास्यामः ।
 कृदुपदेशे वा ताद्यर्थम् इडर्थम् ।कृदुपदेशे तर्हि ताद्यर्थम् इडर्थम् कृद्ग्रहणम् कर्तव्यम् ।
 कृदुपदेशे यः तकारादिः इति एवम् यथा विज्ञायेत ।
 किम् प्रयोजनम् ।
 इडर्थम् ।
 इडादौ अपि सिद्धम् भवति ।
 प्रलविता प्रलवितुम् ।
 अनिगन्तप्रकृतिस्वरत्वे यणादेशे प्रकृतिस्वरभावप्रसङ्गः ।
 अनिगन्तप्रकृतिस्वरत्वे यणादेशे प्रकृतिस्वरभावः प्राप्नोति ।
 प्रत्यङ् प्रत्यञ्चौ प्रत्यञ्चः ।
 अनिगन्तवचनम् इदानीम् किमर्थम् स्यात् ।
 अनिगन्तवचनम् किमर्थम् इति चेत् अयणादिष्टार्थम् ।
 अयणादिष्टार्थम् एतत् स्यात् ।
 यदा यणादेशः न ।
 कदा च यणादेशः न ।
 यादा शाकलम् ।
 उक्तम् वा ।
 किम् उक्तम् ।
 समासे शाकलम् न भवति इति ।
 यत्र तर्हि अञ्चतेः अकारः लुप्यते 
 प्रतीचः प्रतीइचा ।
 चुस्वरः तत्र बाधकः भविष्यति ।
 अयम् एव इष्यते ।
 वक्ष्यति हि एतत् 
 चोः अनिगन्तः अञ्चतौ वप्रत्यये इति ।
 यत् तर्हि न्यध्योः प्रकृतिस्वरम् शास्ति ।
 एषः हि यणादिष्टार्थः आरम्भः ।
 एतत् अपि अयणादिष्टार्थम् एव स्यात् ।
 यदा यणादेशः न ।
 कदा च यणादेशः न ।
 यादा शाकलम् ।
 उक्तम् वा ।
 किम् उक्तम् ।
 समासे शाकलम् न भवति इति ।
 यत्र तर्हि अञ्चतेः अकारः लुप्यते ।
 अधीचः अधीचा ।
 चुस्वरः तत्र बाधकः भविष्यति ।
 अयम् एव इष्यते ।
 वक्ष्यति हे एतत् चोः अनिगन्तः अञ्चतौ वप्रत्यये इति ।
 यत् तर्हि नेः एव प्रकृतिस्वरम् शास्ति ।
 एषः हि यणादिष्टार्थः आरम्भः ।
 एतत् अपि अयणादिष्टार्थम् एव स्यात् ।
 कथम् ।
 अकृते यणादेश पूर्वपदप्रकृतिस्वरत्वे कृते उदात्तस्वरितोः यणः स्वरितः वा अनुदात्तस्य इति एषः स्वरः सिद्धः भवति ।
 न्यङ् ।
 तस्मात् सुष्ठु उच्यते अनिगन्तप्रकृतिस्वरत्वे यणादेशे प्रकृतिस्वरभावप्रसङ्गः इति ।
 चोः अनिगन्तः अञ्चतौ वप्रत्यये ।
 चुस्वरात् अनिगन्तः अञ्चतौ वप्रत्यये इति एषः स्वरः भवति विप्रतिषेधेन ।
 चुस्वरस्य अवकाशः दधीचः पश्य ।
 दधीचा दधीचे ।
 अनिगन्तः अञ्चतौ वप्रत्यये इति अस्य अवकाशः पराङ् पराञ्चौ पराञ्चः ।
 इह उभयम् प्राप्नोति ।
 अवाचा , अवाचे ।
 अवकाशः इति एतत् भवति विप्रतिषेधेन ।
 न वा चुस्वरस्य पूर्वपदप्रकृतिस्वरभाविनि प्रतिषेधात् इतरथा हि सर्वापवादः ।
 न वा एतत् विप्रतिषेधेन अपि सिध्यति ।
 कथम् तर्हि सिध्यति ।
 चुस्वरस्य पूर्वपदप्रकृतिस्वरभाविनि प्रतिषेधात् ।
 चुर्स्वरः पूर्वपदप्रकृतिस्वरभाविनः प्रतिषेध्यः ।
 इतरथा हि सर्वापवादः चुस्वरः ।
 अक्रियमाणे हि प्रतिषेधे सर्वापवादः अयम् चुस्वरः ।
 कथम् ।
 प्रत्ययस्वरस्य अपवादः अनुदात्तौ सुप्पितौ इति ।
 अनुदात्तौ सुप्पितौ इति अस्य उदात्तनिवृत्तिस्वरः ।
 उदात्तनिवृत्तिस्वरस्य चुस्वरः ।
 सः यथा एव उदात्तनिवृत्तिस्वरम् बाधते एवम् अनिगन्तस्वरम् अपि बाधेत ।
 यदि तावत् सङ्ख्यातः साम्यम् अयम् अपि चतुर्थः ।
 समासान्तोदात्तत्वस्य अपवादः अव्ययस्वरः ।
 अव्ययस्वरस्य कृत्स्वरः ।
 कृत्स्वरस्य अयम् ।
 उभयोः चतुर्थयोः युक्तः विप्रतिषेधः ।
 सतिशिष्टः तर्हि चुस्वरः ।
 कथम् ।
 चौ इति उच्यते ।
 यत्र अस्य एतत् रूपम् ।
 अजादौ असर्वनामस्थाने अभिनिर्वृत्ते अकारलोपे नकारलोपे च ।
 तस्मात् सुष्थु उच्यते न वा चुस्वरस्य पूर्वपदप्रकृतिस्वरभाविनि प्रतिषेधात् इतरथा हि सर्वापवादः इति ।
 विभक्तीषत्स्वरात् कृत्स्वरः ।
 विभक्तिस्वरात् ईषत्स्वरात् च कृत्स्वरः भवति विप्रतिषेधेन ।
 विभक्तिस्वरस्य अवकाशः अक्षशौण्डः , स्त्रीशौण्डः ।
 कृत्स्वरस्य अवकाशः , इध्मप्रव्रश्चनः ।
 इह उभयम् प्राप्नोति पूर्वाह्णेस्फोटकाः ।
 कृत्स्वरः भवति विप्रतिषेधेन ।
 ईषत्स्वरस्य अवकाशः , ईषत्कडारः , ईषत्पिङ्गलः ।
 कृत्स्वरस्य सः एव ।
 इह उभयम् प्राप्नोति , ईषद्भेदः ।
 कृत्स्वरः भवति विप्रतिषेधेन ।
 चित्स्वरात् हारिस्वरः ।
 चित्स्वरात् हारिस्वरः भवति विप्रतिषेधेन ।
 चित्स्वरस्य अवकाशः , चलनः , चोपनः ।
 हारिस्वरस्य अवकाशः , याज्ञिकाश्वः , वैयाकरणहसी ।
 इह उभयम् प्राप्नोति , पितृगवः, मातृगवः ।
 हारिस्वरः भवति विप्रतिषेधेन ।
 कृत्स्वरात् च ।
 कृत्स्वरात् च हारिस्वरः भवति विप्रतिषेधेन ।
 कृत्स्वरस्य अवकाशः , इध्मप्रव्रश्चनः ।
 हारिस्वरस्य सः एव ।
 इह उभयम् प्राप्नोति , अक्षहृतः , वाडवहृतः ।
 हारिस्वरः भवति विप्रतिषेधेन ।
 न वा हरणप्रतिषेधः ज्ञापकः कृत्स्वराभाधकतव्स्य ।
 न वा अर्थः विप्रतिषेधेन ।
 किम् कारणम् ।
 हरणप्रतिषेधः ज्ञापकः कृत्स्वराभाधकत्वस्य ।
 यत् अयम् अहरणे इति प्रतिषेधम् शास्ति तत् ज्ञापयति आचार्यः न कृत्स्वरः हारिस्वरम् बाधते इति ।
 न एतत् अस्ति ज्ञापकम् ।
 अनः भावकर्मवचनः इति एतस्मिन् प्राप्ते तत एतत् उच्यते ।
 यदि एवम् साधीयः ज्ञापकम् ।
 कृत्स्वरस्य अपवादः अनः भावकर्मवचनः इति ।
 बाधकम् किल बाधते किम् पुनः तम् ।
 युक्तस्वरः च कृत्स्वरात् भवति विप्रतिषेधेन ।
 युक्तस्वरस्य अवकाशः , गोवल्लवः , अश्ववल्लवः ।
 कृत्स्वरस्य सः एव. इह उभयम् प्राप्नोति , गोसङ्ख्यः , पशूसङ्ख्यः , अश्वसङ्ख्यः ।
 युक्तस्वरः भवति विप्रतिषेधेन ।
 उपमानम् इति किमर्थम् ।
 शब्दार्थप्रकृतौ एव इति इयति उच्यमाने पूर्वेण अतिप्रसक्तम् इति कृत्वा नियमः अयम् विज्ञायेत ।
 तत्र कः दोषः ।
 इह न स्यात् ।
 पुष्फारी फलहारी ।
 उपमानग्रहणे पुनः क्रियमाणे न दोषः भवति ।
 अथ शब्दार्थग्रहणम् किमर्थम् ।
 उपमानम् प्रकृतौ एव इति इयति उच्यमाने इह अपि प्रसज्येत ।
 वृकवञ्ची वृकप्रेक्षी ।
 शब्दाऋथग्रहणे पुनः क्रियमाणे न दोषः भवति ।
 अथ प्रकृतिग्रहणम् किमर्थम् ।
 शब्दार्थप्रकृतिः एव यः नित्यम् तत्र यथा स्यात् ।
 इह मा भूत् ।
 कोकिलभिव्याहारी ।
 अथ एवकारः किमर्थः ।
 नियमार्थः ।
 न एतत् अस्ति प्रयोजनम् ।
 सिद्धे विधिः आरभ्यमाणः अन्तरेण एवकारम् नियमाऋथः भविष्यति ।
 इष्टतः अवधारणार्थः तर्हि ।
 यथा एवम् विज्ञायेते 
 उपमानम् शब्दार्थप्रकृतौ एव इति ।
 मा एवम् विज्ञायीत 
 उपमानम् एव शब्दार्थप्रकृतौ इति ।
 शब्दार्थप्रकृतौ हि उपमानम् च अनुपमानम् च आद्युदात्तम् इष्यते 
 साध्वध्याई विलम्बाध्यायी ।
 जे दीर्घात् बह्वचः ।
 जे दीर्घान्तस्य आदिः उदात्तः भवति इति एतस्मात् अन्य्तात् पूर्वम् बह्वचः इति एतत् भवति विप्रतिषेधेन ।
 जे दीर्घान्तस्य आदिः उदात्तः भवति इति अस्य अवकाशः कुटीजः , शमीजः ।
 अन्य्तात् पूर्वम् बह्वचः इति अस्य अवकाशः उपसरजः , मन्दुरजः ।
 इह उभयम् प्राप्नोति ।
 आमलकीजः , बलभीजः ।
 अन्य्तात् पूर्वम् बह्वचः इति एतत् भवति विप्रतिषेधेन ।
 आद्युदात्तप्रकरणे दिवोदासादीनाम् छन्दसि उपसङ्ख्यानम् ।
 आद्युदात्तप्रकरणे दिवोदासादीनाम् छन्दसि उपसङ्ख्यानम् कर्तव्यम् ।
 दिवोदासाय गायत वध्र्यश्वाय दाशुषे ।
 सर्वग्रहणम् किमर्थम् ।
 गुणात् कार्त्स्न्ये इति इयति उच्यमाने इह अपि प्रसज्येत परमशुक्लः , परमक्षृण इति ।
 सर्वग्रहणे पुनः क्रियमाणे न दोषः भवति ।
 अथ गुणग्रहणम् किमर्थम् ।
 सर्वम् कार्त्स्न्ये इति इयति उच्यमाने इह अपि प्रसज्येत सर्वसौवर्णः सर्वराजतः इति ।
 गुणग्रहणे पुनः क्रियमाणे न दोषः भवति ।
 अथ कार्त्स्न्यग्रहणम् किमर्थम् ।
 सर्वम् गुणे इति इयति उच्यमाने इह अपि प्रसज्येत सर्वेषाम् श्वेतः सर्वश्वेतः इति ।
 कथम् च अत्र समासः ।
 षष्ठीसुबन्तेन समस्यते इति ।
 गुणेन न इति प्रतिषेधः प्राप्नोति ।
 गुणात् तरेण समासः तरलोपः च ।
 गुणात् तरेण समासः तरलोपः च वक्तव्यः ।
 सर्वेषाम् श्वेततरः सर्वश्वेतः ।
 अयुक्तः अयम् निर्देशः ।
 न हि उत्तरपदम् नाम वृद्धिः अस्ति ।
 कथम् तर्हि निर्देशः कर्तव्यः ।
 वृद्धिमति उत्तरपदे इति ।
 सः तर्हि तथा निर्देशः कर्तव्यः ।
 न कर्तव्यः ।
 न एवम् विज्ञायते ।
 उत्तरपदम् वृद्धिः उत्तरपदवृद्धिः , उत्तरपदवृद्धौ इति ।
 कथम् तर्हि ।
 उत्तरपदस्य वृद्धिः अस्मिन् सः अयम् उत्तरपदवृद्धिः , उत्तरपदवृद्धौ इति ।
 बहुव्रीहौ विश्वस्य अन्तोदात्तात् सञ्ज्ञायाम् मित्राजिनयोः अन्तः ।बहुव्रीहौ विश्वस्य अन्तोदात्तात् सञ्ज्ञायाम् मित्राजिनयोः अन्तः इति एतत् भवति विप्रतिषेधेन ।
 बहुव्रीहौ विश्वम् सञ्ज्ञायाम् इति अस्य अवकाशः , विश्वदेवः , विश्वयशाः ।
 सञ्ज्ञायाम् मित्राजिनयोः अन्तः इति अस्य अवकाशः कुलमित्रम् , कुलाजिनम् ।
 इह उभयम् प्राप्नोति विश्वमित्रः , विश्वाजिनः ।
 सञ्ज्ञायाम् मित्राजिनयोः अन्तः इति एतत् भवति विप्रतिषेधेन ।
 अन्तोदात्तप्रकरणे मरुद्वृधादीनाम् छन्दसि उपसङ्ख्यानम् ।
 अन्तोदात्तप्रकरणे मरुद्वृधादीनाम् छन्दसि उपसङ्ख्यानम् कर्तव्यम् ।
 मरुद्वृधः सुवयाः उपतस्थे ।
 उदरादिभ्यः नञ्सुभ्याम् ।
 उदराश्वेषुषु क्षेपे इति एतस्मात् नञ्सुभ्याम् इति एतत् भवति विप्रतिषेधेन ।
 उदराश्वेषुषु क्षेपे इति अस्य अवकाशः कुण्डोदरः , घटोदरः ।
 नञ्सुभ्याम् इति अस्य अवकाशः अयवः , अतिलः , अमाषः , सुयवः , सुतिलः , सुमाषः ।
 इह उभयम् प्राप्नोति , अनुदरः , सूदरः ।
 नञ्सुभ्याम् इति एतत् भवति विप्रतिषेधेन ।
 सोः मनसोः कपि ।
 सोः मनसी अलोमोषसी इति एतस्मात् कपि पूर्वम् इति एतत् भवति विप्रतिषेधेन ।
 सोः मनसी अलोमोषसी इति एतस्य अवकाशः सुशर्माणम् अधि नावम् रुहेयम् ।
 सुशर्मा असि सुप्रतिष्ठानः ।
 सुस्रोताः , सुपयाः , सुवर्चाः ।
 कपि पूर्वम् इति अस्य अवकाशः अयवकः ।
 इह उभयम् प्राप्नोति सुशर्मकः , सुस्रोतकः ।
 कपि पूर्वम् इति एतत् भवति विप्रतिषेधेन ।
 पूर्वादिभ्यः कूलादीनाम् आद्युदात्तत्वम् ।
 पूर्वादिभ्यः कूलादीनाम् आद्युदात्तत्वम् भवति विप्रतिषेधेन ।
 परिप्रतिउपापाः वर्यजानाहोरात्रावयवेषु इति अस्य अवकाशः परित्रिगतम् , परिसौवीरम् ।
 कूलादीनाम् आद्युदात्तत्वस्य अवकाशः , अतिकूलम् , अनुकूलम् ।
 इह उभयम् प्राप्नोति परिकूलम् , कूलादीनाम् आद्युदात्तत्वम् भवति विप्रतिषेधेन ।
 चेलराज्यादिभ्यः अव्ययम् ।
 चेलराज्यादिस्वरात् अव्यययस्वरः भवति विप्रतिषेधेन ।
 चेलराज्यादिस्वरस्य अवकाशः , भार्याचेलम् , पुत्रचेलम् , ब्राह्मणराज्यम् ।
 अव्यययस्वरावकाशः , निष्कौशाम्बिः , निर्वाराणसिः ।
 इह उभयम् प्राप्नोति कुचेलम् , कुराज्यम् ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 इष्टवाची परशब्दः ।
 विप्रतिषेधे परम् यत् इष्टम् तत् भवति ।
 कुण्डाद्युदात्तत्वे तत्समुदायग्रहणम् ।
 कुण्डाद्युदात्तत्वे तत्समुदायग्रहणम् कर्तव्यम् ।
 वनसमुदायवाचीचेत् कुण्डशब्दः भवति इति वक्तव्यम् ।
 इह मा भूत् ।
 मृत्कुण्डम् ।
 गतिकारकोपपदात् इति किमर्थम् ।
 इह मा भूत् ।
 परमम् कारकम् , परमकारकम् ।
 गतिकारकोपपदात् इति उच्यमाने अपि तत्र प्राप्नोति ।
 एतत् हि कारकम् ।
 इदम् तर्हि ।
 देवदत्तस्य कारकम् , देवदत्तकारकम् ।
 इदम् च अपि उदाहरणम् परमम् कारकम् , परमकारकम् इति ।
 न एतत् कारकम् ।
 कारकविशेषणम् एतत् ।
 यावत् ब्रूयात् प्रकृष्टम् कारकम् शोभनम् कारकम् इति तावत् एतत् परमकारकम् इति ।
 अथ कृद्ग्रहणम् किमर्थम् ।
 इह मा भूत् ।
 निष्कौशाम्बिः , निवाराणसिः इति ।
 अतः उत्तरम् पठति गत्यादिभ्यः प्रकृतिस्वरत्वे कृद्ग्रहणानर्थक्यम् अन्यस्य उत्तरपदस्य अभावात् ।
 गत्यादिभ्यः प्रकृतिस्वरत्वे कृद्ग्रहणम् अनर्थकम् ।
 किम् कारणम् ।
 अन्यस्य उत्तरपदस्य अभावात् ।
 न हि अन्यत् गतियादिभ्यः उत्तरपदम् अस्ति अन्यत् अतः कृतः ।
 किम् कारणम् ।
 धातोः हि द्वये प्रत्ययाः विधीयन्ते तिङः कृतः च ।
 तत्र कृता सह समासः भवति तिङा च न भवति ।
 तत्र अन्तरेण कृद्ग्रहणम् कृतः एव भविष्यति ।
 ननु च इदानीम् एव उदाहृतम् निष्कौशाम्बिः , निर्वाराणसिः इति ।
 यत्क्रियायुक्ताः तम् प्रति गत्युपसर्ग्सञ्ज्ञे भवतः न च निसः कौशाम्बीशब्दम् प्रति क्रियायोगः ।
 कृत्प्रकृतौ वा गतित्वात् अधिकाऋथम् कृद्ग्रहणम् ।
 कृत्प्रकृतौ तर्हि गतित्वात् अधिकाऋथम् कृद्ग्रहणम् कर्तव्यम् ।
 कृत्प्रकृतिः धातुः ।
 धातुम् च प्रति क्रियायोगः ।
 तत्र यत्क्रियायुक्ताः तम् प्रति इति इह एव स्यात् ।
 प्रणीः , उन्नीः ।
 इह न स्यात् ।
 प्रणायकः , उन्नायकः ।
 एतत् अपि न अस्ति प्रयोजनम् ।
 यत्क्रियायुक्ताः इति न एवम् विज्ञायते ।
 यस्य क्रिया यत्क्रिया यत्क्रियायुक्ताः तम् प्रति गत्युपसर्ग्सञ्ज्ञे भवतः इति ।
 कथम् तर्हि या क्रिया यत्क्रिया यत्क्रियायुक्ताः तम् प्रति गत्युपसर्ग्सञ्ज्ञे भवतः इति ।
 न च कः चित् केवलः शब्दः अस्ति यः तस्य अर्थस्य वाचकः स्यात् ।
 केवलः तस्य अर्थस्य वाचकः न अस्ति इति कृत्वा कृदधिकस्य भविष्यति ।
 ननु च ययम् तस्य एव अर्थस्य वाचकः प्रणीः इति ।
 एषः अपि हि कर्तृविशिष्टस्य ।
 अयम् तर्हि तस्य एव अर्थस्य वाचकः प्रभवनम् इति ।
 तस्मात् कृद्ग्रहणम् कर्तव्यम् ।
 यदि कृद्ग्रहणम् क्रियते आमन्ते स्वरः न प्राप्नोति ।
 प्रपचतितराम् , प्रजल्पतितराम् ।
 असति पुनः कृद्ग्रहणे क्रियाप्रधानम् आख्यातम् तस्य अतिशये तरप् उत्पद्यते तरबन्तस्य स्वार्थे आम् ।
 तत्र यत्क्रियायुक्ताः इति भवति एव सङ्घातम् प्रति क्रियायोगः ।
 न च कः चित् केवलः शब्दः अस्ति यः तस्य अर्थस्य वाचकः स्यात् ।
 केवलः तस्य अर्थस्य वाचकः न अस्ति इति कृत्वा अधिकस्य भविष्यति ।
 ननु च ययम् तस्य एव अर्थस्य वाचकः प्रभवनम् इति ।
 एषः अपि द्रव्यविशिष्टस्य ।
 कथम् कृदभिहितः भावः द्रव्यवत् भवति क्रियावत् अपि इति ।
 किम् समासय अन्तः उदात्तः भवति आहोस्वित् उत्तरपदस्य ।
 कुतः सन्देहः ।
 उभयम् प्रकृतम् ।
 तत्र अन्यतरत् शक्यम् विशेषयितुम् ।
 कः च अत्र विशेषः ।
 अन्तोदात्तत्वम् समासस्य इति चेत् कपि उपसङ्ख्यानम् ।
 अन्तोदात्तत्वम् समासस्य इति चेत् कपि उपसङ्ख्यानम् कर्तव्यम् ।
 इदमेतत्तद्भ्यः प्रथमपूरणयोः क्रियागणने कपि च इति वक्तव्यम् इह अपि यथा स्यात् ।
 इदम्प्रथमकाः ।
 अस्तु तर्हि उत्तरपदस्य ।
 उत्तरपदान्तोदात्तत्वे नञ्सुभ्याम् समासान्तोदात्तत्वम् ।
 उत्तरपदान्तोदात्तत्वे नञ्सुभ्याम् समासान्तोदात्तत्वम् वक्तव्यम् ।
 अनृचः , बह्वृचः ।
 अपरः आह 
 उत्तरपदान्तोदात्तत्वे नञ्सुभ्याम् समासान्तोदात्तत्वम् वक्तव्यम् ।
 अज्ञकः , अस्वकः ।
 कपि पूर्वम् इति अस्य अपवादः ह्रस्वान्ते अन्त्यात् पूर्वम् इति ।
 तत्र ह्रस्वान्ते अन्त्यात् पूर्वः उदात्तभावी न अस्ति इति कृत्वा उत्सर्गेण अन्तोदात्तत्वम् प्राप्नोति ।
 न वा कपि पूर्ववचनम् ज्ञापकम् उत्तरपदानन्तोदात्तत्वस्य ।
 न वा एषः दोषः ।
 किम् कारणम् ।
 यत् अयम् कपि पूर्वम् इति आह तत् ज्ञापयति आचार्यः न उत्तरपदस्य अन्तः उदात्तत्ः भवति इति ।
 प्रकरणात् च समासान्तोदात्तत्वम् ।
 प्रकृतम् समासग्रहणम् अनुवर्तते ।
 क्व प्रकृतम् ।
 चौ समासस्य इति ।
 ननु च उक्तम् अन्तोदात्तत्वम् समासस्य इति चेत् कपि उपसङ्ख्यानम् इति ।
 न एषः दोषः ।
 उत्तरपदग्रहणम् अपि प्रकृतम् अनुवर्तते ।
 क्व प्रकृतम् ।
 उत्तरपदादिः इति ।
 तत्र एवम् अभिसम्बन्धः करिष्यते ।
 नञ्सुभ्याम् समासस्य अन्तः उदात्तः भवति ।
 इदमेतत्तद्भ्यः प्रथमपूरणयोः क्रियागणने उत्तरपदस्य इति ।
 कारकात् दत्तश्रुतयोः अनाशिषि प्रतिषेधः ।
 कारकात् दत्तश्रुतयोः अनाशिषि प्रतिषेधः वक्तव्यः ।
 अनाहतः नदति देवदत्तः ।
 सिद्धम् तु उभयनियमात् ।
 सिद्धम् एतत् ।
 कथम् ।
 उभयनियमात् ।
 उभयतः नियमः आश्रयिष्यते ।
 कारकात् दत्तश्रुतयोः एव आशिषि. आशिषि एव कारकात् दत्तश्रुतयोः इति ।
 ऋषिप्रतिषेधः मित्रे ।
 ऋषिप्रतिषेधः मित्रे वक्तव्यः ।
 विश्वामित्रः ऋषिः ।
 किमर्थम् बहोः नञ्वत् अतिदेशः क्रियते न नञ्सुबहुभ्यः इति एव उच्येत ।
 न एवम् शक्यम् ।
 उत्तरपदभूम्नि इति वक्ष्यति ।
 तत् बहोः एव यथा स्यात् ।
 नञ्सुभ्याम् मा भूत् इति ।
 न एतत् अस्ति प्रयोजनम् ।
 एकयोगे अपि हि सति यस्य उत्तरपदभूमा अस्ति तस्य भविष्यति ।
 कस्य च अस्ति ।
 बहोः एव ।
 इदम् तर्हि प्रयोजनम् ।
 न गुणादयः अव्यवाः इति वक्ष्यति ।
 तत् बहोः एव यथा स्यात् ।
 नञ्सुभ्याम् मा भूत् इति ।
 एतत् अपि न अस्ति प्रयोजनम् ।
 एकयोगे अपि सति यस्य गुणादयः अवयवा सन्ति तस्य कस्य च सन्ति ।
 बहोः एव ।
 अतः उत्तरम् पठति बहोः नञ्वत् उत्तरपदाद्युदात्तार्थम् ।
 बहोः नञ्वत् अतिदेशः क्रिअय्ते उत्तरपदाद्युदात्तार्थम् ।
 उत्तरपदस्य आद्युदात्तत्वम् यथा स्यात् ।
 नञः जरमरमित्रमृताः ।
 अजरः , अमरः , बहुजरः , बहुमित्रः ।
 उपसर्गात् स्वाङ्गम् ध्रुवम् मुखस्य अन्तोदात्तत्वात् ।
 मुखस्य अन्तोदात्तत्वात् उपसर्गात् स्वाङ्गम् ध्रुवम् इति एतत् भवति विप्रतिषेधेन ।
 मुखान्तोदात्तत्वस्य अवकाशः गौरमुखः , श्लक्ष्णमुखः ।
 उपसर्गात् स्वाङ्गम् इति अस्य अवकाशः प्रस्फिक् , प्रोदरः ।
 इह उभयम् प्राप्नोति ।
 प्रमुखः ।
 उपसर्गात् स्वाङ्गम् इति एतत् भवति विप्रतिषेधेन ।
 कः पुनः विशेषः तेन वा सति अनेन वा ।
 सापवादकः सः विधिः अयम् पुनः निरपवादकः ।
 अव्ययात् तस्य प्रतिषेधः अपवादः ।
 किमर्थम् इदम् उच्यते न उपसर्गात् स्वाङ्गम् ध्रुवम् इति एव सिद्धम् ।
 अभेः मुखम् अपात् च अध्रुवार्थम् ।
 अध्रुवार्थः अयम् आरम्भः ।
 अभुव्रीह्यर्थम् वा ।
 अथ वा बहुव्रीहेः इति वर्तते ।
 अभुव्रीह्यर्थः अयम् आरम्भः ।
 स्फिगपूतग्रहणम् किमर्थम् न उपसर्गात् स्वाङ्गम् ध्रुवम् इति एव सिद्धम् ।
 स्फिगपूतग्रहणम् च ।
 किम् ।
 अध्रुवार्थम् अभुव्रीह्यर्थम् एव वा ।
 अतेः धातुलोपे ।
 अतेः धातुलोपे इति वक्तव्यम् ।
 अकृत्पदे इति हि उच्यमाने इह च प्रसज्येत शोभनः गार्ग्यः अतिगार्ग्यः , इह च न स्यात् , अतिकाऋअकः, अतिपदा शक्वरी ।
 किम् इदम् द्वित्रिभ्याम् मूर्धनि अकारान्तग्रहणम् आहोस्वित् नकारान्तग्रहणम् ।
 कः च अत्र विशेषः ।
 द्वित्रिभ्याम् मूर्धनि अकारान्तग्रहणम् चेत् नकारान्तस्य उपसङ्ख्यानम् ।
 द्वित्रिभ्याम् मूर्धनि अकारान्तग्रहणम् चेत् नकारान्तस्य उपसङ्ख्यानम् कर्तव्यम् ।
 द्विमूर्धा त्रिमूर्धा ।
 अस्तु तर्हि नकारान्तग्रहणम् ।
 नकारान्ते अकारान्तस्य ।
 नकारान्ते अकारान्तस्य उपसङ्ख्यानम् कर्तव्यम् ।
 द्विमूर्धः , त्रिमूर्धः ।
 उदात्तलोपात् सिद्धम् ।
 अस्तु तर्हि नकारान्तग्रहणम् ।
 अन्तोदात्तत्वे कृते लोपः उदात्तनिवृत्तिस्वरेण सिद्धम् ।
 इदम् इह सम्प्रधार्यम् ।
 अन्तोदात्तत्वम् क्रियताम् लोपः इति किम् अत्र कर्तव्यम् ।
 परत्वात् लोपः ।
 एवम् तर्हि इदम् इह सम्प्रधार्यम् ।
 अन्तोदात्तत्वम् क्रियताम् समासान्तः इति किम् अत्र कर्तव्यम् ।
 परत्वात् अन्तोदात्तत्वम् ।
 नित्यः समासान्तः ।
 कृते अपि अन्तोदात्तत्वे प्राप्नोति अकृते अपि ।
 अन्तोदात्तत्वम् अपि नित्यम् ।
 कृते अपि समासान्ते प्राप्नोति अकृते अपि ।
 अनित्यम् अन्तोदात्तत्वम् ।
 न हि कृते समासान्ते प्राप्नोति ।
 परत्वात् लोपेन भवितव्यम् ।
 यस्य च लक्षणान्तरेण निमित्तम् विहन्यते न तत् अनित्यम् ।
 न च समासान्तः एव अन्तोदात्तत्वस्य निमित्तम् हन्ति ।
 अवश्यम् लक्षणान्तरम् लोपः प्रतीक्ष्यः ।
 उभयोः नित्ययोः परत्वात् अन्तोदात्तत्वम् ।
 अन्तोदात्तत्वे कृते समासान्तः , टिलोपः ।
 टिलोपे कृते उदात्तनिवृत्तिस्वरेण सिद्धम् ।
 युक्तम् पुनः इदम् विचारयितुम् ।
 नन् उ अनेन असन्दिग्धेन नकारान्तस्य ग्रहणेन भवितव्यम् यावता मूर्धसु इति उच्यते ।
 यदि हि अकारान्तस्य ग्रहणम् स्यात् मूर्धेषु इति ब्रूयात् ।
 सा एषा समासान्तार्था विचारणा ।
 एवम् तर्हि ज्ञापयति आचार्यः ।
 विभाषा समासान्तः भवति इति ।
 अत्यल्पम् इदम् उच्यते ।
 परादिः च परान्तः च पूर्वान्तः च दृश्यते ।पूर्वादयः च विद्यन्ते ।
 व्यतयः बहुलम् स्मृतः ।
 अन्तोदात्तप्रकरणे त्रिचक्रादीनाम् छन्दसि उपसङ्ख्यानम् ।
 अन्तोदात्तप्रकरणे त्रिचक्रादीनाम् छन्दसि उपसङ्ख्यानम् कर्तव्यम् 
 त्रिचक्रेण त्रिबन्धुरेण त्रिवृता रथेन ।
