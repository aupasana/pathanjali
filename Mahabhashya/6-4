 आ कुतः अयम् अधिकारः ।
 आ सप्तमाध्यायपरिसमाप्तेः अङ्गाधिकारः ।
 यदि आ सप्तमाध्यायपरिसमाप्तेः अङ्गाधिकारः गुणः यङ्लुकोः इति यङ्लुग्ग्रहणम् कर्तव्यम् ।
 प्राक् अभ्यासविकारेभ्यः पुनः अङ्गाधिकारे सति प्रत्ययलक्षणेन सिद्धम् ।
 अस्तु तर्हि प्राक् अभ्यासविकारेभ्यः अङ्गाधिकारः ।
 यदि प्राक् अभ्यासविकारेभ्यः अङ्गाधिकारः वव्रश्च वकारस्य सम्प्रसारणम् प्राप्नोति ।
 आ सप्तमाध्यायपरिसमाप्तेः पुनः अङ्गाधिकारे सति उः अदत्वस्य स्थानिवद्भावान् न सम्प्रसारणे सम्प्रसारणम् इति प्रतिषेधः सिद्धः भवति ।
 सः च इदानीम् अपरिहारः भवति यत् तत् उक्तम् अङ्गान्यत्वात् च सिद्धम् इति ।
 अस्तु तर्हि आ सप्तमाध्यायपरिसमाप्तेः अङ्गाधिकारः ।
 ननु च उक्तम् गुणः यङ्लुकोः इति यङ्लुग्ग्रहणम् कर्तव्यम् इति ।
 क्रियते न्यासे एव ।
 किम् पुनः इयम् स्थान्षष्ठी , अङ्गस्य स्थाने इति ।
 एवम् भवितुम् अर्हति ।
 अङ्गस्य इति स्थानषष्ठी चेत् पञ्चम्यन्तस्य च अधिकारः ।
 अङ्गस्य इति स्थानषष्ठी चेत् पञ्चम्यन्तस्य च अधिकारः कर्तव्यः ।
 अङ्गात् इति अपि वक्तव्यम् ।
 अनुच्यमाने हि अतः भिसः ऐस् भवति इति अतः इति पञ्चमी अङ्गस्य इति स्थानषष्ठी ।
 तत्र अशक्यम् विविभक्तिकत्वात् अतः इति पञ्चम्या अङ्गम् विशेषयितुम् ।
 तत्र कः दोषः ।
 अकारात् परस्य भिस्मात्रस्य ऐस्-भावः भवति इति इह अपि प्रसज्येत 
 ब्राह्मणभिस्सा , ओदनभिस्सटा इति ।
 अवयवषष्ठ्यादीनाम् च अप्रसिद्धिः ।
 अवयवषष्ठ्यादयः च न सिध्यन्ति ।
 तत्र कः दोषः ।
 शासः इत् अङ्हलोः इति शासेः च अन्त्यस्य स्यात् उपधामात्रस्य च ।
 ऊत् उपधायाः गोहः इति गोहेः च अन्त्यस्य स्यात् उपधामात्रस्य च ।
 सिद्धम् तु परस्परम् प्रति अङ्गप्रत्ययसङ्ज्ञाभावात् ।
 सिद्धम् एतत् ।
 कथम् ।
 परस्परम् प्रति अङ्गप्रत्ययसङ्ज्ञे भवतः ।
 अङ्गसञ्ज्ञाम् प्रति प्रत्ययसञ्ज्ञा प्रत्ययसञ्ज्ञाम् प्रति अङ्गसञ्ज्ञा ।
 किम् अतः यत् परस्परम् प्रति अङ्गप्रत्ययसङ्ज्ञे भवतः ।
 सम्बन्धषष्थीनिर्देशः च ।
 सम्बन्धषष्थीनिर्देशः च अयम् कृतः भवति ।
 अङ्गस्य यः भिस्-शब्दः इति ।
 किम् च अङ्गस्य भिस्-शब्दः ।
 निमित्तम् ।
 यस्मिन् अङ्गम् इति एतत् भवति ।
 कस्मिन् च एतत् भवति ।
 प्रत्यये ।
 एवम् अपि अवयवषष्ठ्यादयः अविशेषिताः भवन्ति ।
 अवयवषष्ठ्यादयः अपि सम्बन्धे एव ।
 एवम् अपि स्थानम् अविशेषितम् भवति ।
 स्थानम् अपि सम्बन्धः एव ।
 एवम् अपि न ज्ञायते क्व स्थानषष्ठी क्व विशेषणषष्ठी इति ।
 यत्र षष्ठी अन्ययोगम् न अपेक्षते सा स्थानषष्ठी ।
 यत्र हि अन्ययोगम् अपेक्षते सा विशेषणषष्ठी ।
 कानि पुनः अङ्गाधिकारस्य प्रयोजननि ।
 अङ्गाधिकारस्य प्रयोजनम् सम्प्रसारणदीर्घत्वे ।
 हलः उत्तरस्य सम्प्रसारणस्य दीर्घः भवति ।
 हूतः , जीनः , संवीतः , शूनः ।
 अङ्गस्य इति किमर्थम् ।
 निरुतम् , दुरुतम् ।
 नाम्सनोः च ।
 नाम्सनोः च दीर्घत्वे प्रयोजनम् ।
 नामि दीर्घः भवति ।
 अग्नीनाम् , वायूनाम् ।
 अङ्गस्य इति किमर्थम् ।
 क्रिमिणाम् पश्य ।
 पामनाम् पश्य ।
 सनि दीर्घः भवति ।
 चिचीषति , तुष्टूषति ।
 अङ्गस्य इति किमर्थम् ।
 दधि सनोति ।
 मधु सनोति ।
 लिङि एत्वे ।
 लिङि एत्वे प्रयोजनम् ।
 ग्लेयात् , म्लेयात् ।
 अङ्गस्य इति किमर्थम् ।
 निर्यायात् , निर्वायात् ।
 अतः भिसः ऐस्त्वे ।
 अतः भिसः ऐस्त्वे प्रयोजनम् ।
 वृक्षैः , प्लक्षैः ।
 अङ्गस्य इति किमर्थम् ।
 ब्राह्मणभिस्सा , ओदनभिस्सटा ।
 लुङादिषु अडाटौ ।
 लुङादिषु अडाटौ प्रयोजनम् ।
 अकार्षीत् , ऐहिष्ट ।
 अङ्गस्य इति किमर्थम् ।
 प्राकरोत् , उपैहिष्ट ।
 इयङुवङ्युष्मदस्मत्तातङामिनुडानेमुक्केह्रस्वयिदीर्घभितत्वानि ।
 इयङुवङौ प्रयोजनम् ।
 श्रियौ श्रियः , भ्रुवौ भ्रुवः ।
 अङ्गस्य इति किमर्थम् ।
 श्र्यर्थम् , भ्र्वर्थम् ।
 युष्मदस्मदोः प्रयोजनम् ।
 सामः आकम् ।
 युष्माकम् अस्माकम् ।
 अङ्गस्य इति किमर्थम् ।
 युष्मत्साम , अस्मत्साम ।
 तातङ् प्रयोजनम् ।
 जीवतात् भवान् ।
 अङ्गस्य इति किमर्थम् ।
 पच हि तावत् त्वम् ।
 जल्प तु तावत् त्वम् ।
 आमि नुट् प्रयोजनम् ।
 कुमारीणम् , किशोरीणाम् ।
 अङ्गस्य इति किमर्थम् ।
 कुमारी , आम् इति आह ।
 किशोरी , आम् इति आह ।
 आने मुक् प्रयोजनम् ।
 पचमानः , यजमानः ।
 अङ्गस्य इति किमर्थम् ।
 प्राणः ।
 के ह्रस्वः प्रयोजनम् ।
 किशोरिका , कुमारिका ।
 अङ्गस्य इति किमर्थम् ।
 कुमारी कायति कुमारीकः ।
 यि दीर्घः प्रयोजनम् ।
 चीयते , स्तूयते ।
 अङ्गस्य इति किमर्थम् ।
 दधियानम् , मधुयानम् ।
 भि तत्वम् प्रयोजनम् ।
 अद्भिः , अद्भ्यः ।
 अङ्गस्य इति किमर्थम् ।
 अब्भारः , अब्भक्षः ।
 न एतानि सन्ति प्रयोजनानि ।
 कथम् ।
 अर्थवद्ग्रहणप्रत्ययग्रहणाभ्याम् सिद्धम् ।
 अर्थवद्ग्रहणप्रत्ययग्रहणाभ्याम् एतानि सिद्धानि ।
 क्व चित् अर्थवद्ग्रहणे न अनर्थकस्य इति एवम् भविष्यति क्व चित् प्रत्ययाप्रत्ययोः ग्रहणे प्रत्ययस्य एव ग्रहणम् भवति इति ।
 अथ वा प्रत्यये इति प्रकृत्य अङ्गकार्यम् अध्येष्ये ।
 यदि प्रत्यये इति प्रकृत्य अङ्गकार्यम् अधीषे प्राकरोत् , उपैहिष्ट , उपसर्गात् पूर्वम् अडाटौ प्राप्नुतः ।
 सिद्धम् तु प्रत्ययग्रहणे यस्मात् सः विहितः तदादेः तदन्तस्य च ग्रहणम् ।
 सिद्धम् एतत् ।
 कथम् ।
 प्रत्ययग्रहणे यस्मात् सः विहितः तदादेः तदन्तस्य च ग्रहणम् भवति इति एवम् उपसर्गात् पूर्वम् अडाटौ न भविष्यतः ।
 इह कस्मात् न भवति 
 तृतीयः ।
 अण्प्रकरणात् ऋकारस्य अप्राप्तिः ।
 अण्प्रकरणात् ऋकारस्य दीर्घत्वम् न भविष्यति ।
 अणः इति वर्तते ।
 क्व प्रकृतम् ।
 ढ्रलोपे पूर्वस्य दीर्घः अणः इति ।
 तत् वै इकः काशे इति अनेन इग्ग्रहणेन व्यवच्छिन्नम् न शक्यम् अनुवर्तयितुम् ।
 इग्ग्रहणस्य च अण्विशेषणत्वात् ।
 अण्विशेषणम् इग्ग्रहणम् ।
 अणः इकः इति ।
 यदि तर्हि अण्विशेषणम् इग्ग्रहणम् चौ दीर्घः भवति इति इह न प्राप्नोति 
 अवाचा , अवाचे ।
 न एषः दोषः ।
 अण्ग्रहणम् अनुवर्तते इग्ग्रहणम् निवृत्तम् ।
 एवम् अपि कर्तृ̄चा कर्तृ̄चे , अत्र न प्राप्नोति ।
 यथालक्षणम् अप्रयुक्ते ।
 अथ वा उभयम् निवृत्तम् ।
 कस्मात् न भवति तृतीयः ।
 निपातनात् ।
 किम् निपातनम् ।
 द्वितीयतृतीयचतुर्थतुर्याणि अन्यतरस्याम् इति ।
 किमर्थम् आमः सनकारस्य ग्रहणम् क्रियते न आमि दीर्घः इति एव उच्येत ।
 केन इदानिम् सनकारके भविष्यति ।
 नुट् अयम् आम्भक्तः आम्ग्रहणेन ग्राहिष्यते ।
 अतः उत्तरम् पठति 
 नामि दीर्घः आमि चेत् स्यात् कृते दीर्घे न नुट् भवेत् ।
 नामि दीर्घः आमि चेत् स्यात् कृते दीर्घत्वे न नुट् स्यात् ।
 इदम् इह सम्प्रधार्यम् ।
 दीर्घत्वम् क्रियताम् नुट् इति किम् अत्र कर्तव्यम् ।
 परत्वात् नुट् ।
 नित्यम् दीर्घत्वम् ।
 कृते अपि नुटि प्राप्नोति अकृते अपि ।
 नित्यत्वात् दीर्घत्वे कृते ह्रस्वाश्रयः नुट् न प्राप्नोति ।
 एवम् तर्हि आह अयम् ह्रस्वान्तात् नुट् इति न च ह्रस्वान्तः अस्ति ।
 तत्र वचनात् भविष्यति ।
 वचनात् यत्र तत् न अस्ति ।
 न इदम् वचनात् लभ्यम् ।
 अस्ति अन्यत् एतस्य वचने प्रयोजनम् ।
 किम् ।
 यत्र दीर्घत्वम् प्रतिषिध्यते ।
 तिसृणाम् , चतसृणाम् इति ।
 न एतत् अस्ति प्रयोजनम् ।
 इह तावत् चतसृणाम् इति षट्चतुर्भ्यः च इति एवम् भविष्यति ।
 तिसृणाम् इति त्रिग्रहणम् अपि तत्र प्रकृतम् अनुवर्तते ।
 क्व प्रकृतम् ।
 त्रेः त्रयः इति ।
 इदम् तर्हि त्वम् नृणम् नृपते जायसे शुचिः ।
 न एकम् उदाहरणम् ह्रस्वग्रहणम् प्रयोजयति ।
 तत्र वचनात् भूतपूर्वगतिः विज्ञास्यते ।
 ह्रस्वान्तम् यत् भूतपूर्वम् इति ।
 उत्तराऋथम् तर्हि सनकारग्रहणम् कर्तव्यम् ।
 नोपधायाः च चर्मणाम् ।
 नोपधायाः नामि यथा स्यात् ।
 इह मा भूत् 
 चर्मणाम् , वर्मणाम् इति ।
 नामि दीर्घः आमि चेत् स्यात् कृते दीर्घे न नुट् भवेत् । वचनात् यत्र तत् न अस्ति । नोपधायाः च चर्मणाम् ।
 हनः क्वौ उपधादीर्घत्वप्रसङ्गः ।
 हनः क्वौ उपधालक्षणम् दीर्घत्वम् प्राप्नोति ।
 अनुनासिकस्य क्विझलोः क्ङिति इति ।
 तस्य प्रतिषेधः वक्तव्यः ।
 वृत्रहणौ वृत्रहणः इति ।
 नियमवचनात् सिद्धम् ।
 इन्हन्पूषार्यम्णाम् शौ सौ च इति एतस्मात् नियमवचनात् दीर्घत्वम् न भविष्यति ।
 नियमवचनात् सिद्धम् इति चेत् सर्वनामस्थानप्रकरणे नियमवचनात् अन्यत्र अनियमः ।
 नियमवचनात् सिद्धम् इति चेत् सर्वनामस्थानप्रकरणे नियमवचनात् अन्यत्र नियमः न प्राप्नोति ।
 क्व अन्यत्र ।
 वृत्रहणि भ्रूणहनि ।
 एवम् तर्हि दीर्घविधिः यः इह इन्प्रभृतीनाम् तम् विनियम्य सुटि इति सुविद्वान् ।
 दीर्घविधिः यः इह इन्प्रभृतीनाम् तम् सर्वनामस्थाने विनियम्य , इन्हन्पूषार्यम्णाम् सर्वनामस्थाने दीर्घः भवति ।
 किमर्थम् इदम् ।
 नियमाऋथम् ।
 इन्हन्पूषार्यम्णाम् सर्वनामस्थाने एव न अन्यत्र ।
 शौ नियमम् पुनः एव विदध्यात् ।
 ततः शौ ।
 शौ एव सर्वनामस्थाने न अन्यत्र ।
 ततः सौ ।
 सौ एव सर्वनामस्थाने न अन्यत्र ।
 भ्रूणहनि इति तथा अस्य न दुष्येत् ।
 तथा अस्य भ्रूणहनि इति न दोषः भवति ।
 शास्ति निवर्त्य सुटि इति अविशेषे शौ नियमम् कुरु वा अपि असमीक्ष्य ।
 अथ वा निवृत्ते सर्वनामस्थानप्रकरणे अविशेषेण शौ नियमम् वक्ष्यामि ।
 इन्हन्पूषार्यम्णाम् शौ एव ।
 ततः सौ ।
 सौ एव ।
 इह अपि तर्हि नियमात् न प्राप्नोति 
 इन्द्रः वृत्रहायते ।
 दीर्घविधेः उपधानियमात् मे हन्त यि दीर्घविधौ च न दोषः ।
 उपधालक्षणदीर्घत्वस्य नियमः न च एतत् उपधालक्षणम् दीर्घत्वम् ।
 सुटि अपि वा प्रकृते अनवकाशः शौ नियमः अप्रकृतप्रतिषेधे ।
 अथ वा अनुवर्तमाने सर्वनामस्थानग्रहणे अनवकाशः शौ नियमः अप्रकृतस्य अपि दीर्घत्वस्य नियामकः भविष्यति ।
 कथम् ।
 यस्य हि शौ नियमः सुटि न एतत् तेन न तत्र भवेत् विनियम्यम् ।
 यस्य हि शिः सर्वनामस्थानम् न तस्य सुट् ।
 यस्य सुट् सर्वनामस्थानम् न तस्य शिः ।
 तत्र सर्वनामस्थानप्रकरणे नियम्यम् न अस्ति इति कृत्वा अविशेषेण शौ नियमः विज्ञास्यते ।
 दीर्घविधिः यः इह इन्प्रभृतीनाम् तम् विनियम्य सुटि इति सुविद्वान् ।
 शौ नियमम् पुनः एव विदध्यात् ।
 भ्रूणहनि इति तथा अस्य न दुष्येत् ।
 शास्ति निवर्त्य सुटि इति अविशेषे शौ नियमम् कुरु वा अपि असमीक्ष्य ।
 दीर्घविधेः उपधानियमात् मे हन्त यि दीर्घविधौ च न दोषः ।
 सुटि अपि वा प्रकृते अनवकाशः शौ नियमः अप्रकृतप्रतिषेधे ।
 यस्य हि शौ नियमः सुटि न एतत् तेन न तत्र भवेत् विनियम्यम् ।
 अत्वसन्तस्य दीर्घत्वे पितः उपसङ्ख्यानम् ।
 अत्वसन्तस्य दीर्घत्वे पितः उपसङ्ख्यानम् कर्तव्यम् ।
 गोमान् , यवमान् ।
 किम् पुनः कारणम् न सिध्यति ।
 अननुबन्धकग्रहणे हि सानुबन्धकस्य ग्रहणम् न इति एवम् पितः न प्राप्नोति ।
 अननुबन्धकग्रहणे इति उच्यते ।
 सानुबन्धकस्य इदम् ग्रहणम् ।
 एवम् तर्हि तदनुबन्धकग्रहणे अतदनुबन्धकस्य ग्रहणम् न इति एवम् पितः न प्राप्नोति ।
 तत् तर्हि उपसङ्ख्यानम् कर्तव्यम् ।
 न कर्तव्यम् ।
 पकारलोपे कृते न अतुबन्तम् भवति अत्वन्तम् एव ।
 यथा एव तर्हि पकारलोपे कृते न अतुबन्तम् एवम् उकारलोपे अपि कृते न अत्वन्तम् ।
 ननु च भूतपूर्वगत्या भविष्यति अत्वन्तम् ।
 यथा एव तर्हि भूतपूर्वगत्या अत्वन्तम् एवम् अतुबन्तम् अपि ।
 एवम् तर्हि आश्रीयमाणे भूतपूर्वगतिः अत्वन्तम् च आस्रीयते न अतुबन्तम् ।
 न सिध्यति ।
 इह हि व्याकरणे सर्वेषु एव सानुबन्धकग्रहणेषु रूपम् आश्रीयते 
 यत्र अस्य एतत् रूपम् इति ।
 रूपनिर्ग्रहः च न अन्तरेण लौकिकम् प्रयोगम् ।
 तस्मिन् च लौकिके प्रयोगे सानुबन्धकानाम् प्रयोगः न अस्ति इति कृत्वा द्वितीयः प्रयोगः उपास्यते ।
 कः असौ ।
 उपदेशः नाम ।
 उपदेशे च एतत् अतुबन्तम् न अत्वन्तम् ।
 यदि पुनः अत्शब्दम् गृहीत्वा दीर्घत्वम् उच्येत ।
 न एवम् शक्यम् ।
 इह अपि प्रसज्येत 
 जगत् , जनगत् ।
 अर्थवद्ग्रहणे न अनर्थकस्य इति एवम् एतस्य न भविष्यति ।
 इह अपि तर्हि न प्राप्नोति 
 कृतवान् , भुक्तवान् इति ।
 क्व तर्हि स्यात् ।
 पचन् , यजन् ।
 न वै अत्र इष्यते ।
 अनिष्टम् च प्राप्नोति इष्तम् च न सिध्यति ।
 तस्मात् उपसङ्ख्यानम् कर्तव्यम् ।
 गमेः दीर्घत्वे इङ्ग्रहणम् । गमेः दीर्घत्वे इङ्ग्रहणम् कर्तव्यम् ।
 इङ्गमेः इति वक्तव्यम् ।
 इह मा भूत् 
 सञ्जिगंसते वत्सः मात्रा इति ।
 अग्रहणे हि अनादेशस्य अपि दीर्घप्रसङ्गः ।
 अक्रियमाणे हि इङ्ग्रहणे अनादेशस्य अपि दीर्घत्वम् प्रसज्येत ।
 सञ्जिगंसते वत्सः मात्रा इति ।
 न वा छन्दसि अनादेशस्य अपि दीर्घत्वदर्शनात् इङ्ग्रहणानर्थक्यम् ।
 न वा इङ्ग्रहणम् कर्तव्यम् ।
 किम् कारणम् ।
 छन्दसि अनादेशस्य अपि दीर्घत्वदर्शनात् ।
 छन्दसि अनादेशस्य अपि गमेः दीर्घत्वम् दृश्यते ।
 स्वर्गम् लोकम् सञ्जिगांसत् ।
 छन्दसि अनादेशस्य अपि दीर्घत्वदर्शनात् इङ्ग्रहणम् अनर्थकम् ।
 यथा एव तर्हि छन्दसि अनादेशस्य अपि गमेः दीर्घत्वम् भवति एवम् भाषायाम् अपि प्राप्नोति ।
 तस्मात् इङ्ग्रहणम् कर्तव्यम् ।
 न कर्तव्यम् ।
 योगविभागः करिष्यते ।
 अचः सनि ।
 अजन्तानाम् सनि दीर्घः भवति ।
 ततः हनिगम्योः ।
 हनिगम्योः च सनि दीर्घः भवति ।
 अचः इति एव ।
 अचः स्थाने यौ हनिगमी ।
 अथ उपधाग्रहणम् अनुवर्तते उत अहो न ।
 किम् च अतः ।
 सनि दीर्घे उपधाधिकारः चेत् व्यञ्जनप्रतिषेधः ।
 सनि दीर्घे उपधाधिकारः चेत् व्यञ्जनप्रतिषेधः वक्तव्यः , चिचीषति तुष्टूषति इति एवम् अर्थम् ।
 एवम् तर्हि निवृत्तम् ।
 अनधिकारे उक्तम् ।
 किम् उक्तम् ।
 हनिगमिदीर्घेषु अज्ग्रहणम् इति ।
 न एषः दोषः ।
 उक्तम् एतत् ह्रस्वः दीर्घः प्लुतः इति यत्र ब्रूयात् अचः इति एतत् तत्र उपस्थितम् द्रष्टव्यम् इति ।
 अथ , ऊट् आदिः कस्मान् न भवति ।
 आदिः टित् भवति इति प्राप्नोति ।
 कस्य पुनः आदिः ।
 वकारस्य ।
 अस्तु ।
 वकारकस्य का प्रतिपत्तिः ।
 लोपः व्योः वलि इति लोपः भविष्यति ।
 न एवम् शक्यम् ।
 ज्वरत्वरस्रिव्यविमवाम् उपधायाः च इति द्वौ ऊटौ स्याताम् ।
 एवम् तर्हि न एषः टित् ।
 कः तर्हि ।
 ठित् ।
 यदि तर्हि ठित् , धौतः पटः इति एत्येधत्यूट्सु इति वृद्धिः न प्राप्नोति ।
 चर्त्वे कृते भविष्यति ।
 असिद्धम् चर्त्वम् ।
 तस्य असिद्धत्वात् न प्राप्नोति ।
 आश्रयात् सिद्धत्वम् भविष्यति ।
 असति अन्यस्मिन् आश्रयात् सिद्धत्वम् स्यात् अस्ति च अन्यः सिद्धः वाहः उट् इति ।
 एषः अपि ठित् करिष्यते ।
 तत्र उभयोः चर्त्वे कृते आश्रयात् सिद्धत्वम् भविष्यति ।
 अथ क्ङिद्ग्रहणम् अनुवर्तते उत अहो न ।
 किम् च अतः ।
 शूट्त्वे क्ङिदधिकारः चेत् छः षत्वम् ।
 शूट्त्वे क्ङिदधिकारः चेत् छः षत्वम् वक्तव्यम् ।
 प्रष्टा , प्रष्टुम् , प्रष्टव्यम् ।
 तुक्प्रसङ्गः च ।
 तुक् च प्राप्नोति ।
 निवृत्ते अपि क्ङिद्ग्रहणे अवश्यम् अत्र तुगभावार्थः यत्नः कर्तव्यः ।
 अन्तरङ्गत्वात् हि तुक् प्राप्नोति ।
 च्छ्वोः इति सन्निपातग्रहणम् विज्ञायते ।
 ननु एवम् अपि अन्त्यस्य प्राप्नोति ।
 सन्निपातग्रहणसामर्थ्यात् सर्वस्य भविष्यति ।
 एवम् अपि अङ्गस्य प्राप्नोति ।
 निर्दिश्यमानस्य आदेशाः भवन्ति इति एवम् अङ्गस्य न भविष्यति ।
 यदि एवम् उत्पुच्छयतेः अप्रत्ययः उत्पुट् इति प्राप्नोति , उत्पुत् इति च इष्यते ।
 तथा वाञ्छतेः अप्रत्ययः वान् , वांशौ वांशः इति न सिध्यति ।
 यथालक्षणम् अप्रयुक्ते ।
 तत्र तु एतावान् विशेषः ।
 अनुवर्तमाने क्ङिद्ग्रहणे छः षत्वम् वक्तव्यम् तत्र च अपि सन्निपातग्रहणम् विज्ञेयम् ।
 निवृत्ते दिवः ऊड्भावः ।
 निवृत्ते दिवः ऊड्भावः प्राप्नोति ।
 द्युभ्याम् , द्युभिः ।
 अस्तु ।
 कथम् द्युभ्याम् , द्युभिः इति ।
 ऊठि कृते दिवः उत् इति उत्त्वम् भविष्यति ।
 न सिध्यति ।
 आन्तर्यतः दीर्घस्य दीर्घः प्राप्नोति ।
 तदर्थम् तपरः कृतः ।
 एवमर्थम् तपरः क्रियते ।
 क्व पुनः क्ङिद्ग्रहणम् प्रकृतम् ।
 अनुनासिकस्य क्विझलोः क्ङिति इति ।
 यदि तत् अनुवर्तते अज्झनगमाम् सनि क्विझलोः च इति क्विझलोः अपि दीर्घत्वम् प्राप्नोति ।
 झलि तावत् न दोषः ।
 सनम् झल्ग्रहणेन विशेषयिष्यामः ।
 सनि झलादौ इति ।
 क्वौ अपि आचार्यप्रवृत्तिः ज्ञापयति न अनेन क्वौ दीर्घत्वम् भवति इति यत् अयम् क्विब्वचिप्रच्छ्यायतस्तुकटप्रुजुश्रीणाम् दीर्घः असम्प्रसारम् च इति दीर्घत्वम् शास्ति ।
 असिद्धवचनम् किमर्थम् ।
 असिद्धवचने उक्तम् ।
 किम् उक्तम् ।
 तत्र तावत् उक्तम् षत्वतुकोः असिद्धवचनम् आदेशलक्षणप्रतिषेधाऋथम् उत्सर्गलक्षणभावार्थम् च इति ।
 इह अपि असिद्धवचनम् आदेशलक्षणप्रतिषेधाऋथम् उत्सर्गलक्षणभावार्थम् च ।
 आदेशलक्षणप्रतिषेधाऋथम् तावत् ।
 आगहि जहि गतः , गतवान् ।
 अनुनासिकलोपे जभावे च कृते अतः लोपः , अतः हेः इति च प्राप्नोति ।
 असिद्धत्वात् न भवति ।
 उत्सर्गलक्षणभावार्थम् च ।
 एधि शाधि ।
 अस्तिशास्त्योः एत्त्वशाभावयोः कृतयोः झल्लक्षणम् धित्वम् न प्राप्नोति ।
 असिद्धत्वात् भवति ।
 अथ अत्रग्रहणम् किमर्थम् ।
 अत्रग्रहणम् विषयार्थम् ।
 विषयः प्रतिनिर्दिश्यते ।
 अत्र एतस्मिन् आभाच्छास्त्रे आभाच्छास्त्रम् असिद्धम् यथा स्यात् ।
 इह मा भूत् 
 अभाजि, रागः, उपबर्हणम् इति ।
 कानि पुनः अस्य योगस्य प्रयोजनानि ।
 प्रयोजनम् शैत्त्वम् धित्वे ।
 शाभावः एत्त्वम् च धित्वे प्रयोजनम् ।
 एधि शाधि ।
 अस्तिशास्त्योः एत्त्वशाभावयोः कृतयोः झल्लक्षणम् धित्वम् न प्राप्नोति ।
 असिद्धत्वात् भवति ।
 शाभावः तावत् न प्रयोजयति ।
 एवम् वक्ष्यामि ।
 शास् हौ शा हौ इति ।
 यत्वभूतः सकारः ।
 तत्र सात् धित्वम् धि च इति सकारस्य लोपः ।
 अथ वा , आ हौ इति वक्ष्यामि ।
 एवम् अपि सकारस्य प्राप्नोति ।
 उपधायाः इति वर्तते ।
 उपधायाः आत्वे कृते सात् धित्वम् धि च इति सकारस्य लोपः ।
 अथ वा न हौ इति वक्ष्यामि ।
 तत्र एत्त्वे प्रतिषिद्धे सात् धित्वम् धि च इति सकारस्य लोपः ।
 एत्त्वम् अपि लोपापवादः विज्ञास्यते न च सकारस्य लोपः प्राप्नोति ।
 हिलोपः उत्त्वे ।
 हिलोपः उत्त्वे प्रयोजनम् ।
 कुरु इति अत्र हिलोपे कृते सार्वधातुकपरे उकारे इति उत्त्वम् न प्राप्नोति ।
 असिद्धत्वात् भवति ।
 एतत् अपि न अस्ति प्रयोजनम् ।
 वक्ष्यति तत्र सार्वधातुकग्रहणस्य प्रयोजनम् सार्वधातुके भूतपूर्वमात्रे यथा स्त्यात् उत्त्वम् ।
 तास्तिलोपेण्यणादेशाः अडाड्विधौ ।
 तलोपः अस्तिलोपः इणः च यणादेशः अडाड्विधौ प्रयोजनम् ।
 अकारि , ऐही इति ।
 तलोपे कृते लुङि इति अडाटौ न क्ल्प्राप्नुतः ।
 असिद्धत्वात् भवतः ।
 अस्तिलोपः इणः च यणादेशः प्रयोजनम् ।
 आसन् , आयन् इति ।
 इणस्त्योः यण्लोपयोः कृतयोः अनजादित्वात् आट् न प्राप्नोति ।
 असिद्धत्वात् भवति ।
 अस्तिलोपः तावत् न प्रयोजयति ।
 आचार्यप्रवृत्तिः ज्ञापयति लोपात् आट् बलीयान् इति यत् अयम् श्नसोः अल्लोपः इति तपरकरणम् करोति ।
 इण्यणादेशः च अपि न प्रयोजयति ।
 यणादेशे योगविभागः करिष्यते ।
 इणः यण् भवति ।
 ततः एः अनेकाचः ।
 एः च अनेकाचः इणः यण् भवति ।
 ततः असंयोगपूर्वस्य यण् भवति ।
 एः अनेकाचः इति एव ।
 सर्वेषाम् एव परिहारः ।
 उपदेशः इति वर्तते ।
 तत्र उपदेशावस्थायाम् एव अडाटौ भवतः ।
 अथ वा आर्धधातुके इति वर्तते ।
 अथ वा लुङ्लङ्लृङ्क्षु अट् इति द्विलकारकः निर्देशः 
 लुङादिषु लकारादिषु इति ।
 सर्वथा , ऐज्यत , औप्यत इति न सिध्यति ।
 वक्ष्यति एतत् अजादीनाम् अटा सिद्धम् इति ।
 अनुनासिकलोपः हिलोपाल्लोपयोः जभावः च ।
 अनुनासिकलोपः हिलोपाल्लोपयोः जभावः च प्रयोजनम् ।
 आगहि जहि गतः , गतवान् ।
 अनुनासिकलोपे कृते जभावे च अतः हेः अतः लोपः इति च लोपः प्राप्नोति ।
 असिद्धत्वात् न भवति ।
 अनुनासिकलोपः तावत् न प्रयोजयति ।
 अल्लोपे उपदेशे इति वर्तते ।
 यदि उपदेशे इति वर्तते धिनुतः , कृणुतः अत्र न प्राप्नोति ।
 न एषः दोषः ।
 न उपदेशग्रहणेन प्रकृतिः अभिसम्बध्यते ।
 किम् तर्हि ।
 आर्धधातुकम् अभिसम्बध्यते 
 आर्धधातुकोपदेशे यत् अकारान्तम् इति ।
 जभावः च न प्रयोजयति ।
 हिलोपे योगविभागः करिष्यते ।
 अतः हेः ।
 ततः उतः च ।
 उतः च हेः लुक् भवति इति ।
 ततः प्रत्ययात् ।
 प्रत्ययात् इति उभयोः शेषः ।
 अथ किमर्थम् अनुनासिकलोपः हिलोपाल्लोपयोः जभावः च इति उच्यते न अनुनासिकलोपजभावौ अल्लोपहिलोपयोः इति एव उच्यते ।
 सङ्ख्यातानुदेशः मा भूत् इति ।
 अनुनासिकलोपः हिलोपे प्रयोजयति ।
 मण्डूकि ताभिः आगहि ।
 रोहितः च इह अ गहि ।
 मरुद्भिः अग्ने अगहि ।
 सम्प्रसारणम् अवर्णलोपे ।
 सम्प्रसारणम् अवर्णलोपे प्रयोजनम् ।
 मधोनः पश्य ।
 मघोना , मघोने ।
 सम्प्रसारणे कृते यस्य इति लोपः प्राप्नोति ।
 असिद्धत्वात् न भवति ।
 न एतत् अस्ति प्रयोजनम् ।
 वक्ष्यति एतत् 
 मघवन्शब्दः अव्युत्पन्नम् प्रातिपदिकम् इति ।
 रेभावः आल्लोपे ।
 रेभावः आल्लोपे प्रयोजनम् ।
 किम् स्वित् गर्भम् प्रथमम् दध्रे आपः ।
 रेभावे कृते आतः लोपः इटि च इति आकारलोपः न प्राप्नोति ।
 असिद्धत्वात् भवति ।
 एतत् अपि न अस्ति प्रयोजनम् ।
 छान्दसः रेभावः लिट् च छन्दसि सार्वधातुकम् अपि भवति ।
 तत्र सार्वधातुकम् अपित् ङित् भवति इति ङित्वम् ।
 श्नाभ्यस्तयोः आतः इति आकारलोपः भवति ।
 यदि तर्हि अयम् योगः न आरभ्यते , उत् तु कृञः कथम् ओः विनिवृत्तौ । इह कुर्वः कुर्मः कुर्यात् इति उकारलोपे कृते सार्वधातुकपरे उकारे इति उत्त्वम् न प्राप्नोति ।
 णेः अपि च इटि कथम् विनिवृत्तिः ।
 इह च कारयतेः कारिष्यते णेः अनिटि इति णिलोपः न प्राप्नोति ।
 अब्रुवतः तव योगम् इमम् स्यात् लुक् च चिणः नु कथम् न तरस्य ।
 इह च , अकारितराम् अहारितराम् इति चिणः उत्तरस्य तरस्य लुक् न स्यात् ।
 चम् भगवान् कृतवान् तु तदर्थम् तेन भवेत् इटि णेः निवृत्तिः ।
 इह स्यसिच्सीयुट्तासिषु भावकर्मणोः उपदेशे अज्झनग्रहदृशाम् वा चिण्वत् इट् च किम् च ।
 णिलोपः च ।
 म्वोः अपि ये च तथा अपि अनुवृत्तौ ।
 इह अपि कुर्वः कुर्मः कुर्यात् इति म्वोः ये च इति एतत् अपि अनुवर्तिष्यते ।
 चिण्लुकि च क्ङितः एव लुक् स्यात् ।
 चिण्लुकि अपि प्रकृतम् क्ङिद्ग्रहणम् अनुवर्तते ।
 क्व प्रकृतम् ।
 गमहनखनघसाम् लोपः क्ङिति अनङि इति ।
 तत् वै सप्तमीनिर्दिष्टम् षष्ठीनिर्दिष्टेन च इह अर्थः ।
 चिणः इति एषा पञ्चमी क्ङिति इति सप्तम्याः षष्ठीम् ल्प्रकल्पयिष्यति तस्मात् इति उत्तरस्य इति ।
 उत् तु कृञः कथम् ओः विनिवृत्तौ ।
 णेः अपि च इटि कथम् विनिवृत्तिः ।
 अब्रुवतः तव योगम् इमम् स्यात् लुक् च चिणः नु कथम् न तरस्य ।
 चम् भगवान् कृतवान् तु तदर्थम् तेन भवेत् इटि णेः निवृत्तिः ।
 म्वोः अपि ये च तथा अपि अनुवृत्तौ ।
 चिण्लुकि च क्ङितः एव लुक् स्यात् ।
 आरभ्यमाणे अपि एतस्मिन् योगे सिद्धम् वसुसम्प्रसारणम् अज्विधौ ।
 वसुसम्प्रसारणम् अज्विधौ सिद्धम् वक्तव्यम् ।
 किम् प्रयोजनम् ।
 पपुषः पश्य ।
 तस्थुषः पश्य ।
 निन्युषः पश्य ।
 चिच्युषः पश्य ।
 लुलुवुषः पश्य ।
 पुपुवुषः पश्य इति ।
 वसोः सम्प्रसारणे कृते अचि इति आकारलोपादीनि यथा स्युः इति ।
 किम् पुनः कारणम् न सिध्यन्ति ।
 बहिरङ्गलक्षणत्वात् असिद्धत्वात् च ।
 बहिरङ्गलक्षणम् च एव हि वसुसम्प्रसारणम् असिद्धम् च ।
 आत्त्वम् यलोपाल्लोपयोः पशुषः न वाजान् चाखायिता चाखायितुम् ।
 आत्त्वम् यलोपाल्लोपयोः सिद्धम् वक्तव्यम् ।
 किम् प्रयोजनम् ।
 पशुषः न वाजान् ।
 पशुषः इति आत्त्त्वस्य असिद्धत्वात् आतः धातोः इति आकारलोपः न प्राप्नोति ।
 चाखायिता चाखायितुम् इति आत्त्वस्य असिद्धत्वात् यस्य हलः इति यलोपः प्राप्नोति ।
 समानाश्रयवचनात् सिद्धम् ।
 समानाश्रयम् असिद्धम् भवति व्याश्रयम् च एतत् ।
 इह तावत् पपुषः पश्य , तस्थुषः पश्य , निन्युषः पश्य , चिच्युषः पश्य , लुलुवुषः पश्य , पुपुवुषः पश्य इति ।
 वसौ आकारलोपादीनि वसन्तस्य विभक्तौ सम्प्रसारणम् ।
 पशुषः इति विटि आत्त्वम् विडन्तस्य विभक्तौ आकारलोपः ।
 चाखायिता चाखायितुम् इति यङि आत्त्वम् यङन्तस्य च आर्धधातुके लोपः इति ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 अत्रग्रहणसामर्थ्यात् ।
 ननु च अन्यत् अत्रग्रहणस्य प्रयोजनम् उक्तम् ।
 किम् उक्तम् ।
 अत्रग्रहणम् विषयार्थम् इति ।
 अधिकारात् अपि एतत् सिद्धम् ।
 इह पपुषः , चिच्युषः , लुलुवुषः , द्वौ हेतू व्य्पदिष्टौ बहिरङ्गलक्षणत्वम् असिद्धत्वम् च इति ।
 तत्र भवएत् असिद्धत्वम् प्रत्युक्तम् बहिरङ्गलक्षणत्वम् तु न एव प्रत्युक्तम् ।
 न एषः दोषः बहिरङ्गम् अन्तरङ्गम् इति च प्रतिद्वन्द्विभाविनौ एतौ अर्थौ ।
 कथम् ।
 सति अन्तरङ्गे बहिरङ्गम् सति च बहिरङ्गे अन्तरङ्गम् ।
 न च अत्र अन्तरङ्गबहिरङ्गयोः युगपत् समवस्थानम् अस्ति ।
 न अनभिनिर्वृत्ते बहिरङ्गे अन्तरङ्गम् प्राप्नोति ।
 तत्र निमित्तम् एव बहिरङ्गम् अन्तरङ्गस्य ।
 ह्रस्वयलोपाल्लोपाः च अयादेशे ल्यपि ।
 ह्रस्वयलोपाल्लोपाः च अयादेशे ल्यपि सिद्धाः वक्तव्याः ।
 प्रशमय्य गतः , प्रतमय्य गतः ।
 प्रबेभिदय्य गतः ।
 प्रचेच्छिदय्य गतः ।
 प्रस्तनय्य गतः ।
 प्रगदय्य गतः ।
 ह्रस्वयलोपाल्लोपानाम् असिद्धत्वात् ल्यपि लघुपूर्वात् इति अयादेशः न प्राप्नोति ।
 अत्र अपि एषः परिहारः समानाश्रयवचनात् सिद्धम् इति ।
 कथम् ।
 णौ एते विधयः णेः ल्यपि अयादेशः ।
 वुग्युटौ उवङ्यणोः ।
 वुग्युटौ उवङ्यणोः सिद्धौ वक्तव्यौ ।
 बभूवतुः , बभूवुः 
 वुकः असिद्धत्वात् उवङादेशः प्राप्नोति ।
 उपदिदीये , उपदिदीयाते 
 युटः असिद्धत्वात् यणादेशः प्राप्नोति ।
 वुकः तावत् न वक्तव्यः ।
 वुकम् न वक्ष्यामि ।
 एवम् वक्ष्यामि 
 भुवः लुङ्लिटोः ऊत् उपधायाः इति ।
 अत्र उवङादेशे कृते या उपधा तस्याः ऊत्त्वम् भविष्यति ।
 एवम् अपि कुतः नु खलु एतत् उवङादेशे कृते या उपधा तस्याः ऊत्त्वम् भविष्यति न पुनः साम्प्रतिकी या उपधा तस्याः स्यात् भकारस्य ।
 न एषः दोषः ।
 ओः इति वर्तते ।
 तेन उवर्णस्य भविष्यति ।
 भवेत् सिद्धम् बभूवतुः , बभूवुः ।
 इदम् तु न सिध्यति 
 बभूव बभूविथ इति ।
 किम् कारणम् ।
 गुणवृद्ध्योः कृतयोः उवर्णाभावात् ।
 न अत्र गुणवृद्धी प्राप्नुतः ।
 किम् कारणम् ।
 क्ङिति च इति प्रतिषेधात् ।
 कथम् कित्त्वम् ।
 इन्धिभवतिभ्याम् च इति ।
 तत् वै वयम् कित्त्वम् प्रत्याचक्ष्महे वुका ।
 इह तु कित्त्वेन वुक् प्रत्याख्यायते ।
 किम् पुनः अत्र न्याय्यम् ।
 वुग्वचनम् एव न्याय्यम् ।
 सति अपि हि कित्त्वे स्याताम् एव अत्र गुणवृद्धी ।
 किम् कारणम् ।
 इग्लक्षणयोः गुणवृद्ध्योः सः प्रतिषेधः न च एषा इग्लक्षणा वृद्धिः ।
 एवम् तर्हि न अर्थः वुका न अपि कित्त्वेन ।
 स्ताम् अत्र गुणवृद्धी ।
 गुणवृद्ध्योः कृतयोः अवावोः च कृतयोः या उपधा तस्याः ऊत्त्वम् भविष्यति ।
 कथम् ।
 ओः इति अत्र अवर्णम् अपि प्रतिनिर्दिश्यते ।
 इह अपि तर्हि प्राप्नोति ।
 कीलालपः पश्य ।
 शुभंयः पश्य इति ।
 लोपः अत्र बाधकः भविष्यति ।
 इह तर्हि प्राप्नोति ।
 कीलालपौ कीलालपाः इति ।
 एवम् तर्हि व्योः इति वर्तते ।
 तेन उवर्णम् विशेषयिष्यामः ।
 ओः व्योः इति ।
 इह इदानीम् ओः इति अनुवर्तते ।
 व्योः इति निवृत्तम् ।
 युटः च अपि न वक्तव्यम् ।
 युड्वचनसामर्थ्यात् न भविष्यति ।
 अस्ति अन्यत् युड्वचने प्रयोजनम् ।
 किम् ।
 द्वयोः यकारयोः श्रवणम् यथा स्यात् ।
 न व्यञ्जनपरस्य अनेकस्य एकस्य वा यकारस्य श्रवणम् प्रति विशेषः अस्ति ।
 किम् पुनः प्राक् भात् असिद्धत्वम् आहोस्वित् सह तेन ।
 कुतः पुनः अयम् सन्देहः ।
 आङा अयम् निर्देशः क्रियते आङ् च पुनः सन्देहम् जनयति ।
 तत् यथा 
 आ पाटलिपुत्रात् वृष्टः देवः इति सन्देहः 
 किम् प्राक् पाटलिपुत्रात् सह तेन इति ।
 एवम् इह अपि सन्देहः 
 प्राक् भात् सह तेन इति ।
 कः च अत्र विशेषः ।
 प्राक् भात् इति चेत् सुनामघोनाभूगुणेषु उपसङ्ख्यानम् ।
 प्राक् भात् इति चेत् सुनामघोनाभूगुणेषु उपसङ्ख्यानम् कर्तव्यम् ।
 शुनः पश्य ।
 शुना शुने ।
 सम्प्रसारणे कृते अल्लोपः अनः इति प्राप्नोति ।
 यस्य पुनः सह तेन असिद्धत्वम् असिद्धत्वात् तस्य न संयोगात् वमन्तात् इति प्रतिषेधः भविष्यति ।
 यस्य अपि प्राक् भात् असिद्धत्वम् तस्य अपि एषः न दोषः ।
 कथम् ।
 न अस्त्रि अत्र विशेषः अल्लोपेन वा निवृत्तौ सत्याम् पूर्वत्वेन वा ।
 अयम् अस्ति विशेषः ।
 अल्लोपेन निवृत्तौ सत्याम् उदात्तनिवृत्तिस्वरः प्रसज्येत ।
 न अत्र उदात्तनिवृत्तिस्वरः प्राप्नोति ।
 किम् कारणम् ।
 न गोश्वन्साववर्ण इति प्रतिषेधात् ।
 न एषः उदात्तनिवृत्तिस्वरस्य प्रतिषेधः ।
 कस्य तर्हि ।
 तृतीयादिस्वरस्य ।
 यत्र तर्हि तृतीयादिस्वरः न अस्ति ।
 शुनः पश्य इति ।
 एवम् तर्हि न वयम् लक्षणस्य प्रतिषेधम् शिष्मः ।
 किम् तर्हि येन केन चित् लक्षणेन प्राप्तस्य विभक्तिस्वरस्य अयम् प्रतिषेधः ।
 यत्र तर्हि विभक्तिस्वरः न अस्ति ।
 बहुशुनी इति ।
 यदि पुनः अयम् उदात्तनिवृत्तिस्वरस्य अपि प्रतिषेधः विज्ञायेत ।
 न एवम् शक्यम् ।
 इह अपि प्रस्ज्येत कुमारी इति ।
 एवम् तर्हि आचार्यप्रवृत्तिः ज्ञापयति न उदात्तनिवृत्तिस्वरः शुनि अवतरति इति यत् अयम् श्वन्शब्दम् गौरादिषु पठति ।
 अन्तोदात्तार्थम् यत्नम् करोति ।
 सिद्धम् हि स्यात् ङीपा एव ।
 मघोनः पश्य ।
 मघोना मघोने ।
 सम्प्रसारणे कृते यस्य इति लोपः प्राप्नोति ।
 यस्य पुनः सह तेन असिद्धत्वम् असिद्धत्वात् तस्य न भविष्यति ।
 यस्य अपि प्राक् भात् असिद्धत्वम् तस्य अपि एषः न दोषः ।
 कथम् ।
 वक्ष्यति एतत् मघवन्-शब्दः अव्युत्पन्नम् प्रातिपदिकम् इति ।
 भूगुणः ।
 भूयान् ।
 भूभावे कृते ओः गुणः प्राप्नोति ।
 यस्य पुनः सह तेन असिद्धत्वम् असिद्धत्वात् तस्य न भविष्यति ।
 यस्य अपि प्राक् भात् असिद्धत्वम् तस्य अपि एषः न दोषः ।
 कथम् ।
 दीर्घोच्चारणसामर्थ्यात् न भविष्यति ।
 अस्ति दीर्घोच्चारणस्य प्रयोजनम् ।
 किम् ।
 भूमा इति ।
 निपातनात् एतत् सिद्धम् ।
 किम् निपातनम् ।
 बहोः नञ्वत् उत्तरपदभूम्नि इति ।
 अथ वा पुनः अस्तु सह तेन इति ।
 आ भात् इति चेत् सुसम्प्रसारणयलोपप्रस्थादीनाम् प्रतिषेधः ।
 पपुषः पश्य ।
 तस्थुषः , निन्युषः , चिच्युषः , लुलुवुषः , पुपुवुषः इति ।
 वसोः सम्प्रसारणे कृते अचि इति आकारलोपादीनि न सिध्यन्ति ।
 न एषः दोषः ।
 उक्तम् एतत् समानाश्रयवचनात् सिद्धम् इति ।
 कथम् ।
 वसौ आकारलोपादीनि वसन्तस्य विभक्तौ सम्प्रसारणम् ।
 यलोपः ।
 सौरी बलाका ।
 यः असौ अणि अकारः लुप्यते तस्य असिद्धत्वात् ईति यलोपः न प्राप्नोति ।
 अत्र अपि एषः एव परिहारः ।
 समानाश्रयवचनात् सिद्धम् इति ।
 कथम् ।
 अणि अकारलोपः अणन्तस्य ईति लोपः ।
 प्रस्थादिषु ।
 प्रेयान् , स्थेयान् ।
 प्रस्थादीनाम् असिद्धत्वात् प्रकृत्या एकाच् इति प्रकृतिभावः न प्राप्नोति ।
 न एषः दोषः ।
 यथा एव प्रस्थादीनाम् असिद्धत्वात् प्रकृतिभावः न प्राप्नोति एवम् टिलोपः अपि न भविष्यति ।
 अथ किमर्थम् श्नमः सशकारस्य ग्रहणम् क्रियते न नात् नलोपः इति एव उच्येत ।
 नात् नलोपः इति इयति उच्यमाने नन्दिता नन्दकः इति अत्र अपि प्रसज्येत ।
 एवम् तर्हि एवम् वक्ष्यामि नात् नलोपः अनिदिताम् ।
 ततः हलः उपधायाः क्ङिति ।
 अनिदिताम् इति ।
 न एवम् शक्यम् ।
 इह न स्यात् 
 हिनस्ति ।
 तस्मात् न एवम् शक्यम् ।
 न चेत् एवम् नन्दिता नन्दकः इति प्राप्नोति ।
 एवम् तर्हि क्ङिति इति वर्तते ।
 एवम् अपि हिनस्ति इति अत्र न प्राप्नोति ।
 न एषा परसप्तमी ।
 का तर्हि ।
 सत्सप्तमी ।
 क्ङिति सति ।
 एवम् तर्हि नशब्दः एव अत्र क्ङित्त्वेन विशेष्यते क्ङित् चेत् नशब्दः भवति इति ।
 एवम् अपि यज्ञानाम् , यत्नानाम् इति अत्र न प्राप्नोति ।
 दीर्घत्वम् अत्र बाधकम् भविष्यति ।
 इदम् इह सम्प्रधार्यम् ।
 दीर्घत्वम् क्रियताम् नलोपः इति किम् अत्र कर्तव्यम् ।
 परत्वात् नलोपः ।
 तस्मात् सशकारस्य ग्रहणम् कर्तव्यम् ।
 अथ क्रियमाणे अपि सशकारग्रहणे इह कस्मात् न भवति विश्नानाम् , प्रश्नानाम् इति ।
 लक्षणप्रतिपदोक्तयोः प्रतिपदोक्तस्य एव इति एवम् न भविष्यति ।
 अनिदिताम् नलोपे लङ्गिकम्प्योः उपतपशरीरविकारयोः उपसङ्ख्यानम् ।
 अनिदिताम् नलोपे लङ्गिकम्प्योः उपतपशरीरविकारयोः उपसङ्ख्यानम् कर्तव्यम् ।
 विलगितः , विकपितः ।
 उपतपशरीरविकारयोः इति किमर्थम् ।
 विलङ्गितः , विकम्पितः ।
 बृहेः अचि अनिटि ।
 बृहेः अचि अनिटि उपसङ्ख्यानम् कर्तव्यम् ।
 निबर्हयति निबर्हकः ।
 अचि इति किमर्थम् ।
 निबृंह्यते ।
 अनिटि इति किमर्थम् ।
 निबृंहिता निबृंहितुम् ।
 तत् तु उपसङ्ख्यानम् कर्तव्यम् ।
 न कर्तव्यम् ।
 बृहिः प्रकृत्यन्तरम् ।
 कथम् ज्ञायते ।
 अचि इति लोपः उच्यते ।
 अनजादौ अपि दृश्यते 
 निबृह्यते ।
 अनिटि इति उच्यते ।
 इटौ अपि दृश्यते 
 निबर्हितुम् ।
 अजादौ इति उच्यते ।
 अजादौ अपि न दृश्यते 
 निबृंहयति निबृंहकः ।
 रञ्जेः णौ मृगमरणे उपसङ्ख्यानम् कर्तव्यम् ।
 रजयति मृगान् ।
 मृगमरणे इति किमर्थम् ।
 रञ्जयति वस्त्राणि ।
 घिनुणि च उपसङ्ख्यानम् कर्तव्यम् ।
 रागी ।
 घिनुणि निपातनात् सिद्धम् ।
 किम् निपातनम् ।
 त्यजरज इति ।
 अशक्यम् धातुनिर्देशे निपातनम् तन्त्रम् आश्रयितुम् ।
 इह हि दोषः स्यात् 
 दशहनः करणे 
 दंष्ट्रा ।
 न एतत् धातुनिपातनम् ।
 किम् तर्हि ।
 प्रत्ययान्तस्य एतत् रूपम् ।
 तस्मिन् च अस्य प्रत्यये लोपः भवति ।
 दंशसञ्जस्वञ्जाम् शपि इति ।
 रजकरजनरजःसु उपसङ्ख्यानम् कर्तव्यम् ।
 रजकः , रजननम् , रजः इति ।
 रजकरजनरजःसु कित्त्वात् सिद्धम् ।
 कितः एव एते औणादिकाः ।
 तत् यथा रुचकः , भुवनम् , शिरः इति ।
 शासः इत्त्वे आशासः क्वौ ।
 शासः इत्त्वे आशासः क्वौ उपसङ्ख्यानम् कर्तव्यम् ।
 आशीः इति ।
 किम् पुनः इदम् नियमार्थम् आहोस्वित् विध्यर्थम् ।
 कथम् च नियमार्थम् स्यात् कथम् वा विध्यर्थम् ।
 यदि तावत् शासिमात्रस्य ग्रहणम् ततः नियमार्थम् ।
 अथि हि यस्मात् शासः अङ् विहितः तस्य ग्रहणम् ततः विध्यर्थम् ।
 यदि अपि शासिमात्रस्य ग्रहणम् एवम् अपि विध्यर्थम् एव ।
 कथम् ।
 अङ्हलोः इति उच्यते न च अत्र हलादिम् पश्यामः ।
 ननु च क्विप् एव हलादिः ।
 क्विपः लोपे कृते हलाद्यभावात् न प्राप्नोति ।
 इदम् इह सम्प्रधार्यम् ।
 क्विब्लोपः क्रियताम् अङ्हलोः इत्त्त्वम् इति किम् अत्र कर्तव्यम् ।
 परत्वात् अङ्हलोः इत्त्त्वम् ।
 नित्यः क्विब्लोपः ।
 कृते अपि अङ्हलोः इत्त्त्वे प्राप्नोति अकृते अपि ।
 नित्यत्वात् क्विब्लोपे कृते हलाद्यभावात् न प्राप्नोति ।
 एवम् तर्हि प्रत्ययलक्षणेन भविष्यति ।
 वर्णाश्रये न अस्ति प्रत्ययलक्षणम् ।
 यदि वा कानि चित् वर्णाश्रयाणि अपि प्रत्ययलक्षणेन भवन्ति तथा च इदम् अपि भविष्यति ।
 अथ वा एवम् वक्ष्यामि ।
 शासः इत् अङ्हलोः ।
 ततः क्वौ ।
 क्वौ च शासः इत् भवति ।
 आर्यशीः , मित्रशीः ।
 ततः आङः ।
 आङ्पूर्वात् च क्वौ शासः इत् भवति ।
 आशीः इति ।
 इदम् इदानीम् किमर्थम् ।
 नियमार्थम् ।
 आङ्पूर्वात् शासः क्वौ एव ।
 क्व मा भूत् ।
 आशास्यते , आशास्यमानः इति ।
 तत् तर्हि वक्तव्यम् ।
 न वक्तव्यम् ।
 अविशेषेण शासः इत् भवति इति उक्त्वा ततः अङि इति वक्ष्यामि ।
 तत् नियमार्थम् भविष्यति ।
 अङि एव अजादौ न अन्यस्मिन् अजादौ इति ।
 इह अपि तर्हि नियमात् इत्त्वम् प्राप्नोति ।
 आशास्यते , आशास्यमानः इति ।
 यस्मात् शासेः अङ् विहितः तस्य ग्रहणम् न च एतस्मात् शासेः अङ् विहितः ।
 कथम् आशीः इति ।
 निपातनात् सिद्धम् ।
 किम् निपातनम् ।
 क्षियाशीःप्रैषेषु तिङ् आकाङ्क्षम् इति ।
 अनुदात्तोपदेशे अनुनासिकलोपः ल्यपि च ।
 अनुदात्तोपदेशे अनुनासिकलोपः ल्यपि च इति वक्तव्यम् ।
 प्रमत्य प्रतत्य ।
 ततः वा अमः ।
 वा अमः इति वक्तव्यम् ।
 प्रयत्य प्रयम्य प्ररत्य प्ररम्य प्रणत्य प्रणम्य ।
 गमादीनाम् इति वक्तव्यम् ।
 इह अपि यथा स्यात् ।
 परीतत् सहकण्ठिका ।
 संयत् , सनुत् इति ।
 ऊङ् च गमादीनाम् इति वक्तव्यम् ।
 अग्रेगूः , भ्रूः ।
 अथ किम् अयम् समुच्चयः , सनि च झलादौ च इति , आहोस्वित् सन्विशेषणम् झल्ग्रहणम् , सनि झलादौ इति ।
 किम् च अतः ।
 यदि समुच्चयः सनि अझलादौ अपि प्राप्नोति ।
 सिसनिषति जिजनिषते चिखनिषति ।
 अथ सन्विशेषणम् झल्ग्रहणम् जातः , जातवान् इति अत्र न प्राप्नोति ।
 यथा इच्छसि तथा अस्तु ।
 अस्तु तावत् समुच्चयः ।
 ननु च उक्तम् सनि अझलादौ अपि प्राप्नोति इति ।
 न एषः दोषः ।
 प्रकृतम् झल्ग्रहणम् अनुवर्तते ।
 तेन सनम् विशेषयिष्यामः ।
 सनि झलादौ इति ।
 अथ वा पुनः अस्तु सन्विशेषणम् ।
 कथम् जातः , जातवान् इति ।
 प्रकृतम् झलि क्ङिति इति अनुवर्तते ।
 यदि एवम् न अर्थः झल्ग्रहणेन ।
 योगविभागः करिष्यते ।
 जनसनखनाम् अनुनासिकस्य आकारः भवति झलि क्ङिति ।
 ततः सनि ।
 सनि च जनसनखनाम् अनुनासिकस्य आकारः भवति झलि इति एव ।
 तस्मात् न अर्थः झल्ग्रहणेन ।
 सनोतेः अनुनासिकलोपात् आत्त्वम् विप्रतिषेधेन ।
 सनोतेः अनुनासिकलोपात् आत्त्वम् भवति विप्रतिषेधेन ।
 सनोतेः अनुनासिकलोपस्य अवकाशः अन्ये तनोत्यादयः ।
 आत्त्वस्य अवकाशः अन्ये जनादयः ।
 सनोतेः अनुनासिकस्य उभयम् प्राप्नोति ।
 सातः सातवान् इति ।
 आत्त्वम् भवति विप्रतिषेधेन ।
 न एषः युक्तः विप्रतिषेधः ।
 न हि सनोतेः अनुनासिकलोपस्य अन्ये तनोत्यादयः अवकाशः ।
 सनोतेः यः तनोत्यादिषु पाठः सः अनवकाशः ।
 न खलु अपि आत्त्वस्य अन्ये जनादयः अवकाशः ।
 सनोतेः यत् आत्त्वे ग्रहणम् तत् अनवकाशम् ।
 तस्य अनवकाशत्वात् अयुक्तः विप्रतिषेधः ।
 एवम् तर्हि तनोत्यादिषु पाठः तावत् सावकाशः ।
 कः अवकाशः ।
 अन्यानि तनोत्यादिकार्याणि ।
 तनादिभ्यः तथासोः इति ।
 आत्त्वे अपि ग्रहणम् सावकाशम् ।
 कः अवकाशः ।
 सनि च ये विभाषा च ।
 उभयोः सावकाशयोः युक्तः विप्रतिषेधः ।
 एवम् अपि अयुक्तः विप्रतिषेधः ।
 पठिष्यति हि आचार्यः पूर्वत्र असिद्धे न अस्ति विप्रतिषेधः अभावात् उत्तरस्य इति ।
 एकस्य नाम अभावे विप्रतिषेधः न स्यात् किम् पुनः यत्र उभयम् न अस्ति ।
 न एषः दोषः ।
 भवति इह विप्रतिषेधः ।
 किम् वक्तव्यम् एतत् ।
 न हि ।
 कथम् अनुच्यमाम् गंस्यते ।
 आचार्यप्रवृत्तिः ज्ञापयति भवति इह विप्रतिषेधः इति यत् अयम् घुमाश्थागापाजहातिसाम् हलि इति हल्ग्रहणम् करोति ।
 कथम् कृत्वा ज्ञापकम् ।
 हल्ग्रहणस्य एतत् प्रयोजनम् हलादौ ईत्त्वम् यथा स्यात् इह मा भूत् , गोदः , कम्बलदः इति ।
 यदि च अत्र विप्रतिषेधः न स्यात् हल्ग्रहणम् अनर्थकम् स्यात् ।
 अस्तु अत्र ईत्त्वम् ।
 ईत्त्वस्य असिद्धत्वात् लोपः भविष्यति ।
 पश्यति तु आचार्यः भवति इह विप्रतिषेधः ।
 ततः हल्ग्रहणम् करोति ।
 न एतत् अस्ति ज्ञापकम् ।
 व्यवस्थार्थम् एतत् स्यात् ।
 हलादौ ईत्त्वम् यथा स्यात् अजादौ मा भूत् इति ।
 किम् च स्यात् ।
 इयङादेशः प्रसज्येत ।
 ननु च असिद्धत्वात् एव इयङादेशः न भविष्यति ।
 न शक्यम् ईत्त्वम् इयङादेशे असिद्धम् विज्ञातुम् ।
 इह हि दोषः स्यात् 
 धियौ धियः पियौ पियः इति ।
 न एतत् ईत्त्वम् ।
 किम् तर्हि ।
 ध्याप्योः सम्प्रसारणम् एतत् ।
 समानाश्रयम् खलु अपि असिद्धम् भवति व्याश्रम् च एतत् ।
 कथम् ।
 क्वौ ईत्त्वम् क्विबन्तस्य विभक्तौ इयङादेशः ।
 व्यवस्थार्थम् एव तर्हि हल्ग्रहणम् कर्तव्यम् ।
 कुतः हि एतत् ईत्त्वस्य असिद्धत्वात् लोपः न पुनः लोपस्य असिद्धत्वात् ईत्त्वम् इति ।
 तत्र चक्रकम् अव्यवस्था प्रसज्येत ।
 न अस्ति चक्रकप्रसङ्गः ।
 न हि अव्यवस्थाकारिण शास्त्रेण भवितव्यम् ।
 शास्त्रतः नाम व्यवस्था ।
 तत्र ईत्त्वस्य असिद्धत्वात् लोपः लोपेन व्यवस्थानम् भविष्यति ।
 न खलु अपि तस्मिन् तत् एव असिद्धम् भवति ।
 व्यवस्थार्थम् एव तर्हि हल्ग्रहणम् कर्तव्यम् ।
 हलादौ ईत्त्वम् यथा स्यात् अजादौ मा भूत् इति ।
 कुतः हि एतत् ईत्त्वस्य असिद्धत्वात् लोपः लोपेन अवस्थानम् भविष्यति न पुनः लोपस्य असिद्धत्वात् ईत्त्वम् ईत्त्वेन व्यवस्थानम् स्यात् ।
 तत् एव खलु अपि तस्मिन् असिद्धम् भवति ।
 कथम् ।
 पठिष्यति हि आचार्यः चिणः लुकि तग्रहणानर्थक्यम् सङ्घातस्य अप्रत्ययत्वात् तलोपस्य च असिद्धत्वात् इति ।
 चिणः लुक् चिणः लुकि एव असिद्धः भवति ।
 एवम् तर्हि यदि व्यवस्थार्थम् एतत् स्यात् न एव अयम् हल्ग्रहणम् कुर्वीत ।
 अविशेषेण अयम् ईत्त्वम् उक्त्वा तस्य अजादौ लोपम् अपवादम् विदधीत ।
 इदम् अस्ति ।
 आतः लोपः इटि च इति ।
 ततः घुमाश्थागापाजहातिसाम् ।
 लोपः भवति इटि च अजादौ क्ङिति ।
 किमर्थम् पुनः इदम् ।
 ईत्त्वम् वक्ष्यामि तद्बाधनार्थम् ।
 ततः ईत् ।
 ईत् च भवति घ्वादीनाम् ।
 ततः एः लिङि ।
 वा अन्यस्य संयोगादेः ।
 न ल्यपि ।
 मयतेः इत् अन्यतरस्याम् ।
 ततः यति ।
 यति च ईत् भवति ।
 सः अयम् एवम् लघीयसा न्यासेन सिद्धे सति यत् हल्ग्रहणम् करोति गरीयांसम् यत्नम् आरभते तत् ज्ञापयति आचार्यः भवति इह विप्रतिषेधः इति ।
 इह अन्यतरस्याङ्ग्रहणम् शक्यम् अकर्तुम् ।
 कथम् ।
 सनः क्तिचि लोपः च आत्त्त्वम् च विभाषा इति ।
 अपरः आह 
 सर्वः एव अयम् योगः शक्यः अवक्तुम् ।
 कथम् ।
 इह लोपः अपि प्रकृतः आत्त्वम् अपि प्रकृतम् विभाषाग्रहणम् अपि प्रकृतम् ।
 तत्र केवलम् अभिसम्बन्धमात्रम् कर्तव्यम् 
 सनः क्तिचि लोपः च आत्त्वम् च विभाषा ।
 कानि पुनः आर्धधातुकाधिकारस्य प्रयोजनानि ।
 अतः लोपः यलोपः च णिलोपः च प्रयोजनम् आल्लोपः ईत्त्वम् एत्वम् च चिण्वद्भावः च सीयुटि ।
 अतः लोपः ।
 चिकीर्षिता चिकीर्षितुम् ।
 आरधधातुके इति किमर्थम् ।
 चिकीर्षति ।
 न एतत् अस्ति प्रयोजनम् ।
 अस्तु अत्र सनः अकारलोपः ।
 शपः अकारस्य श्रवणम् भविष्यति ।
 शपः एव तर्हि मा भूत् ।
 एतत् अपि न अस्ति प्रयोजनम् ।
 आचार्यप्रवृत्तिः ज्ञापयति न अनेन शबकारस्य लोपः भवति इति यत् अयम् अदिप्रभृतिभ्यः शपः लुकम् शास्ति ।
 न एतत् अस्ति ज्ञापकम् ।
 कार्याऋथम् एतत् स्यात् ।
 वित्तः , मृष्टः इति ।
 यत् तर्हि आकारान्तेभ्यः लुकम् शास्ति ।
 इदम् तर्हि प्रयोजनम् ।
 वृक्षस्य प्लक्षस्य ।
 अतः लोपः ।
 प्राप्नोति ।
 यलोपः अपि प्रयोजनम् ।
 बेभिदिता चेच्छिदिता ।
 आरधधातुके इति किमर्थम् ।
 बेभिद्यते चेच्छिद्यते ।
 णिलोपः ।
 पाच्यते याज्यते ।
 आरधधातुके इति किमर्थम् ।
 पाचयति याजयति ।
 आल्लोपः ।
 ययतुः ययुः ।
 आरधधातुके इति किमर्थम् ।
 यान्ति वान्ति ।
 ईत्त्वम् ।
 दीयते , धीयते ।
 आरधधातुके इति किमर्थम् ।
 अदाताम् अधाताम् ।
 एत्वम् ।
 स्नेयात् , म्लेयात् ।
 आरधधातुके इति किमर्थम् ।
 स्नायात् ।
 चिण्वद्भावः च सीयुटि ।
 चिण्वद्भावे सीयुटि किम् उदाहरणम् ।
 कारिषीष्ट हारिषीष्ट ।
 आरधधातुके इति किमर्थम् ।
 क्रियेत ह्रियेत ।
 न एतत् उदाहरणम् ।
 यका व्यवहितत्वात् न भविष्यति ।
 इदम् तर्हि उदाहरणम् 
 प्रस्नुवीत ।
 इदम् च अपि उदाहरणम् 
 क्रियेत ह्रियेत ।
 ननु च उक्तम् यका व्यवहितत्वात् न भविष्यति इति ।
 यकः एव तर्हि मा भूत् इति ।
 किम् च स्यात् ।
 वृद्धिः ।
 वृद्धौ च कृतायाम् युक् प्रसज्येत ।
 अयम् रम् रेफस्य स्थाने कस्मात् न भवति ।
 मित् अचः अन्त्यात् परः इति अनेन अचाम् अन्त्यात् परः क्रियते ।
 रेफस्य तर्हि श्रवणम् कस्मात् न भवति ।
 षष्ठ्युच्चारणसामर्थ्यात् ।
 भारद्वाजीयाः पठन्ति भ्रस्जः रोपधयोः लोपः आगमः रम् विधीयते इति ।
 भ्रस्जादेशात् सम्प्रसारणम् विप्रतिषेधेन ।
 भ्रस्जादेशात् सम्प्रसारणम् भवति विप्रतिषेधेन ।
 भ्रस्जादेशस्य अवकाशः 
 भर्ष्टा भ्रष्टा ।
 सम्प्रसारणस्य अवकाशः 
 भृज्जति ।
 इह उभयम् प्राप्नोति 
 भृष्टः , भृष्टवान् ।
 सम्प्रसारणम् भवति विप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 रसेः वा ऋवचनात् सिद्धम् ।
 रसोः वा ऋ भवति इति वक्ष्यामि ।
 रसोः वा ऋवचने सिचि वृद्धेः भ्रस्जादेशः ।
 रसोः वा ऋवचने सिचि वृद्धेः भ्रस्जादेशः वक्तव्यः ।
 वृद्धौ कृतायाम् इदम् एव रूपम् स्यात् 
 अभ्राक्षीत् ।
 इदम् न स्यात् 
 अभार्क्षीत् ।
 सर्वथा वयम् पूर्वविप्रतिषेधात् न मुच्यामहे सूत्रम् च भिद्यते ।
 यथान्यासम् एव अस्तु ।
 ननु च उक्तम् भ्रस्जादेशात् सम्प्रसारणम् विप्रतिषेधेन इति ।
 इदम् इह सम्प्रधार्यम् ।
 भ्रस्जादेशः क्रियताम् सम्प्रसारणम् इति किम् अत्र कर्तव्यम् ।
 परत्वात् भ्रस्जादेशः ।
 नित्यत्वात् सम्प्रसारणम् ।
 कृते अपि भ्रस्जादेशे प्राप्नोति अकृते अपि ।
 भ्रस्जादेशः अपि नित्यः ।
 कृते अपि सम्प्रसारणे प्राप्नोति अकृते अपि प्राप्नोति ।
 कथम् ।
 यः असौ ऋकारे रेफः तस्य च उपधायाः च कृते अपि प्राप्नोति ।
 अनित्यः भ्रस्जादेशः ।
 न हि कृते सम्प्रसारणे प्राप्नोति ।
 किम् कारणम् ।
 न हि वर्णैकदेशाः वर्णग्रहणेन गृह्यन्ते ।
 अथ अपि गृह्यन्ते एवम् अपि अनित्यः ।
 कथम् ।
 उपदेशः इति वर्तते ।
 तत् च अवश्यम् उपदेशग्रहणम् अनुवर्त्यम् बरीभृज्ज्यतः इति एवमर्थम् ।
 ण्यल्लोपौ इयङ्यण्गुणवृद्धिदीर्घत्वेभ्यः पूर्वविप्रतिषिद्धम् ।
 ण्यल्लोपौ इयङ्यण्गुणवृद्धिदीर्घत्वेभ्यः भवतः पूर्वविप्रतिषेधेन ।
 णिलोपस्य अवकाशः 
 कार्यते हार्यते ।
 इयङादेशस्य अवकाशः 
 श्रियौ श्रियः ।
 इह उभयम् प्राप्नोति 
 आटिटत् , आशिशत् ।
 ननु च अत्र यणादेशेन भवितव्यम् ।
 इदम् तर्हि 
 अततक्षत् , अररक्षत् ।
 यणादेशस्य अवकाशः 
 निन्यतुः , निन्युः ।
 णिलोपस्य सः एव ।
 इह उभयम् प्राप्नोति 
 आटिटत् , आशिशत् ।
 वृद्देः अवकाशः 
 सखायौ सखायः ।
 णिलोपस्य सः एव ।
 इह उभयम् प्राप्नोति 
 कारयतेः कारकः , हारयतेः हारकः ।
 गुणस्य अवकाशः 
 चेता स्तोता ।
 णिलोपस्य अवकाशः 
 आटिटत् , आशिशत् ।
 इह उभयम् प्राप्नोति 
 कारणा हारणा ।
 दीर्घत्वस्य अवकाशः 
 चीयते , स्तूयते ।
 णिलोपस्य अवकाशः 
 कारणा हारणा ।
 इह उभयम् प्राप्नोति 
 कार्यते हार्यति ।
 णिलोपः भवति विप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 सन्तु अत्र एते विधयः ।
 एतेषु विधिषु कृतेषु स्थानिवद्भावात् णिग्रहणेन ग्रहणात् णिलोपः भविष्यति ।
 न एवम् शक्यम् ।
 इयङादेशे हि दोषः स्यात् ।
 अन्त्यस्य लोपः प्रसज्येत ।
 अल्लोपस्य इयङ्यणोः च न अस्ति सम्प्रधारणा ।
 वृद्धेः अवकाशः 
 प्रियम् आचष्टे प्रापयति ।
 अल्लोपस्य अवकाशः 
 चिकीर्षिता चिकीर्षितुम् ।
 इह उभयम् प्राप्नोति 
 चिकीर्षकः , जिहीर्षकः ।
 गुणस्य अल्लोपस्य च न अस्ति सम्प्रधारणा ।
 दीर्घत्वस्य अवकाशः 
 अपि काकः श्येनायते ।
 अल्लोपस्य सः एव ।
 इह उभयम् प्राप्नोति 
 चिकीर्ष्यते जिहीर्ष्यते ।
 अल्लोपः भवति विप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 इष्टवाची परशब्दः ।
 विप्रतिषेधे परम् यत् इष्टम् तत् भवति इति ।
 किम् इदम् यलोपे वर्णग्रहणम् आहोस्वित् सङ्घातग्रहणम् ।
 कः च अत्र विशेषः ।
 यलोपे वर्णग्रहणम् चेत् धात्वन्तस्य प्रतिषेधः ।
 यलोपे वर्णग्रहणम् चेत् धात्वन्तस्य प्रतिषेधः वक्तव्यः ।
 शुच्यिता शुच्यितुम् ।
 अस्ति तर्जो सङ्घातग्रहणम् ।
 यदि सङ्घातग्रहणम् अन्त्यस्य लोपः प्राप्नोति ।
 सिद्धः अन्त्यस्य पूर्वेण एव ।
 तत्र आरम्भसामर्थ्यात् सर्वस्य भविष्यति ।
 एवम् अपि तेन अतिप्रसक्तम् इति कृत्वा नियमः विज्ञायेत ।
 यस्य हलः एव न अन्यतः ।
 क्व मा भूत् ।
 लोलूयिता पोपूयिता ।
 कैमर्थक्यात् नियमः भवति ।
 विधेयम् न अस्ति इति कृत्वा ।
 इह च अस्ति विधेयम् ।
 किम् ।
 अन्त्यस्य लोपः प्राप्तः सः सर्वस्य विधेयः ।
 तत्र अपूर्वः विधिः अस्तु नियम अस्तु इति अपूर्वः एव विधिः भविष्यति न नियमः ।
 एवम् अपि अन्त्यस्य प्राप्नोति ।
 किम् कारणम् ।
 न हि लोपः सर्वापहारी ।
 ननु च सङ्घातग्रहणसामर्थ्यात् सर्वस्य भविष्यति ।
 सङ्घातग्रहणम् चेत् क्यस्य विभाषायाम् दोषः ।
 सङ्घातग्रहणम् चेत् क्यस्य विभाषायाम् दोषः भवति ।
 समिधिता समिध्यिता ।
 यदा लोपः तदा सर्वस्य लोपः ।
 यदा अलोपः तदा सर्वस्य अलोपः प्राप्नोति ।
 आदेः परवचनात् सिद्धम् ।
 हलः इति पञ्चमी ।
 तस्मात् इति उत्तरस्य आदेः परस्य इति यकारस्य एव भविष्यति ।
 अथ वा पुनः अस्तु वर्णग्रहणम् ।
 ननु च उक्तम् यलोपे वर्णग्रहणम् चेत् धात्वन्तस्य प्रतिषेधः इति ।
 न एषः दोषः ।
 अङ्गात् इति हि वर्तते ।
 न वा अङ्गात् इति पञ्चमी अस्ति ।
 एवम् तर्हि अङ्गस्य इति सम्बन्धषष्ठी विज्ञास्यते ।
 अङ्गस्य यः यकारः ।
 किम् च अङ्गस्य यकारः ।
 निमित्तम् ।
 यस्मिन् अङ्गम् इति एतत् भवति ।
 कस्मिन् च एतत् भवति ।
 प्रत्यये ।
 अथ अनिटि इति किमर्थम् ।
 कारयिता कारयितुम् ।
 अनिटि इति शक्यम् अवक्तुम् ।
 कस्मात् न भवति कारयिता कारयितुम् ।
 निष्ठायाम् सेटि इति एतत् नियमार्थम् भविष्यति ।
 निष्ठायाम् एव सेटि णेः लोपः भवति न अयत्र ।
 क्व मा भूत् ।
 कारयिता कारयितुम् ।
 अथ वा उपरिष्टात् योगविभागः करिष्यते ।
 इदम् अस्ति ।
 निष्ठायाम् सेटि ।
 जनित मन्त्र ।
 शमिता यज्ञे ।
 ततः अय् ।
 अयादेशः भवति णेः सेटि ।
 तत आमन्ताल्वायेत्न्विष्णुषु अय् भवति इति एव ।
 अथ सेड्ग्रहणम् किमर्थम् ।
 निष्ठायाम् सेड्ग्रहणम् अनिटि प्रतिषेधार्थम् ।
 निष्ठायाम् सेड्ग्रहणम् क्रियते अनिटि प्रतिषेधः यथा स्यात् इति ।
 सञ्ज्ञपितः पशुः इति ।
 निष्ठायाम् सेड्ग्रहणम् अनिटि प्रतिषेधार्थम् इति चेत् तत् सिद्धम् अनिडभावात् ।
 निष्ठायाम् सेड्ग्रहणम् अनिटि प्रतिषेधार्थम् इति चेत् अन्तरेण अपि सेड्ग्रहणम् तत् सिद्धम् ।
 कथम् ।
 अनिडभावात् ।
 ननु च यस्य विभाषा इति ज्ञपेः इट्प्रतिषेधः ।
 एकाचः हि प्रतिषेधः ।
 एकाचः हि सः प्रतिषेधः ज्ञपिः च अनेकाच् ।
 इड्भावार्थम् तु तन्निमित्तत्वात् लोपस्य ।
 इड्भावार्थम् तर्हि सेड्ग्रहणम् क्रियते ।
 कथम् पुनः सेटि इति अनेन इट् शक्यः भावयितुम् ।
 तन्निमित्तत्वात् लोपस्य ।
 न अत्र अकृते इटि णिलोपेन भवितव्यम् ।
 किम् कारणम् ।
 सेटि इति उच्यते ।
 अवचने हि णिलोपे इट्प्रतिषेधप्रसङ्गः ।
 अक्रियमाणे हि सेड्ग्रहणे णिलोपे कृते एकाचः इति इट्प्रतिषेधः प्रसज्येत ।
 कारितम् , हारितम् ।
 एवम् तर्हि न अर्थः सेड्ग्रहणेन न अपि सूत्रेण ।
 कथम् ।
 सप्तमे योगविभागः करिष्यते ।
 इदम् अस्ति ।
 निष्ठायाम् न इट् भवति ।
 ततः णेः ।
 ण्यन्तस्य निष्ठायाम् न इट् भवति ।
 कारितम् , हारितम् ।
 ततः वृत्तम् ।
 वृत्तम् इति च निपात्यते ।
 किम् निपात्यते ।
 णेः निष्ठायाम् लोपः निपात्यते ।
 किम् प्रयोजनम् ।
 नियमार्थम् ।
 अत्र एव णेः निष्ठायाम् लोपः भवति न अन्यत्र ।
 क्व मा भूत् ।
 कारितम् , हारितम् ।
 इह अपि तर्हि प्राप्नोति 
 वर्तितम् अन्नम् , वर्तिता भिक्षा इति ।
 ततः अध्ययने ।
 अध्ययने चेत् वृतिः वर्तते इति ।
 वृधिरमिशृधीनाम् उपसङ्ख्यानम् सार्वधातुकत्वात् ।
 वृधिरमिशृधीनाम् उपसङ्ख्यानम् कर्तव्यम् ।
 किम् कारणम् ।
 सार्वधातुकत्वात् ।
 वर्धन्तु त्वा सुष्टुतयः गिरः मे ।
 वर्धयन्तु इति एवम् प्राप्ते ।
 बृहस्पतिः त्वा सुम्ने रम्णातु ।
 रमयतु इति एवम् प्राप्ते ।
 अग्ने शर्ध महते सौभगाय ।
 शर्धय इति एवम् प्राप्ते ।
 तत् तर्हि वक्तव्यम् ।
 न वक्तव्यम् ।
 वृधिरमिशृधीनाम् आर्धधातुकत्वात् सिद्धम् ।
 कथम् आर्धधातुकत्वम् ।
 अन्ये अपि हि धातुप्रत्ययाः उभयथा छन्दसि दृश्यन्ते ।
 किम् पुनः अयम् क्त्नुः आहोस्वित् इत्नुः ।
 कः च अत्र विशेषः ।
 क्त्नौ इटि णेः गुणवचनम् ।
 क्त्नौ इटि णेः गुणः वक्तव्त्यः ।
 गदयित्नुः , स्तनयित्नुः ।
 अस्तु तर्हि इत्नुः ।
 इत्नौ प्रत्ययान्तरकरणम् ।
 यदि तर्हि इत्नुः प्रत्ययान्तरम् कर्तव्यम् ।
 अयादेशे च उपसङ्ख्यानम् ।
 अयादेशे च उपसङ्ख्यानम् कर्तव्यम् ।
 उभयम् क्रियते न्यासे एव ।
 ल्यपि लघुपूर्वस्य इति चेत् व्यञ्जनान्तेषु उपसङ्ख्यानम् ।
 ल्यपि लघुपूर्वस्य इति चेत् व्यञ्जनान्तेषु उपसङ्ख्यानम् कर्तव्यम् ।
 प्रशमय्य गतः ।
 प्रतमय्य गतः ।
 अल्लोपे च गुरुपूर्वात् प्रतिषेधः ।
 अल्लोपे च गुरुपूर्वात् प्रतिषेधः वक्तव्यः ।
 प्रचिकीर्ष्य गतः ।
 ल्यपि लघुपूर्वात् इति वचनात् सिद्धम् ।
 ल्यपि लघुपूर्वात् इति वक्तव्यम् ।
 एवम् अपि ह्रस्वयलोपाल्लोपानाम् असिद्धत्वात् ल्यपि लघुपूर्वात् इति अयादेशः न प्राप्नोति ।
 प्रशमय्य गतः ।
 प्रतमय्य गतः ।
 प्रबेभिदय्य गतः ।
 प्रचेच्छिदय्य गतः ।
 प्रगदय्य गतः ।
 प्रस्तनय्य गतः ।
 ह्रस्वादिषु च उक्तम् ।
 किम् उक्तम् ।
 समानाश्रयत्वात् सिद्धम् इति ।
 कथम् ।
 णौ एते विधयः ।
 णेः ल्यपि अयादेशः ।
 इङादेशस्य प्रतिषेधः वक्तव्यः ।
 अध्याप्य गतः ।
 आपः सानुबन्धकनिर्देशात् इङि सिद्धम् ।
 आपः सानुबन्धकनिर्देशः करिष्यते ।
 तेन इङादेशस्य न भविष्यति ।
 सः तर्हि सानुबन्धकनिर्देशः कर्तव्यः ।
 न कर्तव्यः ।
 लक्षणप्रतिपदोक्तयोः प्रतिपदोक्तस्य एव इति एवम् न भविष्यति ।
 भावकर्मणोः इति कथम् इदम् विज्ञायते ।
 भावकर्मणोः ये स्यादयः इति , आहोस्वित् भावकर्मवाचिनि परतः ये स्यादयः इति ।
 किम् च अतः ।
 यदि विज्ञायते भावकर्मणोः ये स्यादयः इति सीयुट् विशेषितः स्यसिच्तासयः अविशेषिताः ।
 अथ विज्ञायते भावकर्मवाचिनि परतः ये स्यादयः इति स्यसिच्तासयः विशेषिताः सीयुट् अविशेषितः ।
 यथा इच्छसि तथा अस्तु ।
 अस्तु तावत् भावकर्मणोः ये स्यादयः इति ।
 स्यसिच्तासयः च विशेषिताः ।
 ननु च उक्तम् सीयुट् विशेषितः स्यसिच्तासयः अविशेषिताः इति ।
 स्यसिच्तासयः च विशेषिताः ।
 कथम् ।
 भावकर्मणोः यक् भवति इति अत्र स्यादयः अपि अनुवर्तिष्यन्ते ।
 अथ वा पुनः अस्तु भावकर्मवाचिनि परतः ये स्यादयः इति ।
 ननु च उक्तम् स्यसिच्तासयः विशेषिताः सीयुट् अविशेषितः इति ।
 सीयुट् च विशेषितः ।
 कथम् ।
 भावकर्मवाचिनि परतः सीयुट् न अस्ति इति कृत्व भावकर्मवाचिनि सीयुटि कार्यम् विज्ञास्यते ।
 अथ इट् च इति उच्यते ।
 कस्य अयम् इट् भवति ।
 अङ्गस्य इति वर्तते ।
 यदि एवम् आदितः इट् प्राप्नोति अडाड्वत् ।
 तत् यथा अडाटौ टित्त्वात् आदितः भवतः तद्वत् ।
 एवम् तर्हि स्यादीनाम् एव भविष्यन्ति ।
 एवम् अपि षष्ठ्यभावात् न प्राप्नोति ।
 ननु च भावकर्मणोः इति एषा षष्ठी ।
 न एषा षष्ठी ।
 किम् तर्हि अर्थिनिर्देशे एषा सप्तमी 
 भावे च अर्थे कर्मणि च इति ।
 एवम् तर्हि भावकर्मणोः इति एषा सप्तमी स्यादिषु इति सप्तम्याः षष्ठीम् प्रकल्पयिष्यति तस्मिन् इति निर्दिष्टे पूर्वस्य इति ।
 एवम् अपि न सिध्यति ।
 किम् कारणम् ।
 न हि अर्थेन पौर्वापर्यम् अस्ति ।
 अर्थे असम्भवात् तद्वाचिनि शब्दे कार्यम् विज्ञास्यते ।
 एवम् अपि सीयुटः न प्राप्नोति ।
 एवम् तर्हि सप्तमे योगविभागः करिष्यते ।
 आर्धधातुकस्य इट् ।
 यावान् इट् नाम सः सर्वः आर्धधातुकस्य इट् भवति ।
 ततः वलादेः ।
 वलादेः आर्धधातुकस्य इट् भवति इति ।
 यदि एवम् स्यसिच्सीयुट्तासिषु इट् भवति चिण्वद्भावः अविशेषितः भवति ।
 तत्र कः दोषः ।
 स्यसिच्सीयुट्तासिषु इट् भवति अज्झनग्रहदृशाम् वा चिण्वत् इति क्व चित् एव चिण्वद्भावः स्यात् ।
 एवम् तर्हि स्यादीन् अपेक्षिष्यामहे ।
 स्यसिच्सीयुट्तासिषु इट् भवति अज्झनग्रहदृशाम् वा चिण्वत् स्यादिषु इति ।
 अथ के पुनः इमम् इटम् प्रयोजयन्ति ।
 ये अनुदात्ताः ।
 अथ ये उदात्ताः तेषाम् कथम् ।
 सिद्धम् तेन एव परत्वात् ।
 उदात्तेभ्यः अपि वा अनेन एव इट् एषितव्यः ।
 किम् प्रयोजनम् ।
 कारयतेः कारिष्यते , हारयतेः हारिष्यते ।
 इटः असिद्धत्वात् अनिटि इति णिलोपः यथा स्यात् ।
 कथम् पुनः इच्छता अपि भवता उदात्तेभ्यः अनेन एव इट् लभ्यः न पुनः अनेन अस्तु तेन वा इति तेन एव स्यात् विप्रतिषेधेन ।
 ननु च नित्यः अयम् कृते अपि तस्मिन् प्राप्नोति अकृते अपि प्राप्नोति ।
 न तु अस्मिन् कृते अपि सः प्राप्नोति ।
 किम् कारणम् ।
 अवलादित्वात् ।
 तस्मात् अनेन एव भविष्यति इट् ।
 कानि पुनः अस्य योगस्य प्रयोजनानि ।
 वृद्धिः चिण्वत् युक् च हन्तेः च घत्वम् दीर्घः च उक्तः यः मिताम् वा चिणि इति ।
 वृद्धिः प्रयोजनम् ।
 चेष्यते चायिष्यते ।
 युक् च प्रयोजनम् ।
 ग्लास्यते , ग्लायिष्यते ।
 हन्तेः च घत्वम् प्रयोजनम् ।
 हनिष्यते घानिष्यते ।
 दीर्घः च उक्तः यः मिताम् वा चिणि इति सः च प्रयोजनम् ।
 शमिष्यते शामिष्यते तमिष्यते तामिष्यते ।
 इट् च असिद्धः तेन मे लुप्यते णिः नित्यः च अयम् वल्निमित्तः विघाती ।
 इटः असिद्धत्वात् णेः अनिटि इति णिलोपः यथा स्यात् ।
 कथम् पुनः अयम् नित्यः ।
 कृताकृतप्रसङ्गित्वात् ।
 कृते अपि तस्मिन् इटि साप्तमिके आर्धधातुकस्य इट् वलादेः इति पुनः अयम् भवति ।
 अस्मिन् तु विहिते वलादित्वस्य निमित्तस्य विहतत्वात् साप्तमिकः न भवति
 अथ उपदेशग्रहणम् किमर्थम् ।
 चिण्वद्भावे उपदेशवचनम् ऋकारगुणबलीयस्त्वात् ।
 चिण्वद्भावे उपदेशवचनम् क्रियते ऋकारगुणस्य बलीयस्त्वात् ।
 कारिष्यते ।
 परत्वात् गुणे कृते रपरत्वे च अनजन्तत्वात् चिण्वद्भावः न प्राप्नोति ।
 उपदेशग्रहणात् भविष्यति ।
 वधिभावात् सीयुटि चिण्वद्भावः विप्रतिषेधेन ।
 वधिभावात् सीयुटि चिण्वद्भावः भवति विप्रतिषेधेन ।
 वधिभावस्य अवकाशः 
 वध्यात् , वध्यास्ताम् , वध्यासुः ।
 चिण्वद्भावस्य अवकाशः 
 घानिष्यते , अघानिष्यत ।
 इह उभयम् प्राप्नोति 
 घानिषीष्ट घानिषीयास्ताम् घानिषीरन् ।
 चिण्वद्भावः भवति विप्रतिषेधेन ।
 अथ इदानीम् चिण्वद्भावे कृते पुनःप्रसङ्गविज्ञानात् वधिभावः कस्मात् न भवति ।
 सकृद्गतौ विप्रतिषेधे यत् बाधितम् तत् बाधितम् एव इति ।
 हनिणिङादेशप्रतिषेधः च ।
 हनिणिङादेशानाम् च प्रतिषेधः वक्तव्यः ।
 हनिष्यते , घानिष्यते , एष्यते , आयिष्यते , अध्येष्यते , अध्यायिष्यते ।
 लुङि इति हनिणिङादेशाः प्राप्नुवन्ति ।
 अङ्गस्य इति तु प्रकरणात् अङ्गशास्त्रातिदेशात् सिद्धम् ।
 आङ्गम् यत् कार्यम् तत् प्रतिनिर्दिश्यते न च हनिणिङादेशाः आङ्गाः ।भवन्ति इति ।
 अथ इड्ग्रहणम् किमर्थम् ।
 इड्ग्रहणम् अक्ङिदर्थम् ।
 इड्ग्रहणम् क्रियते अक्ङिति लोपः यथा स्यात् 
 पपिथ तस्थिथ इति ।
 सार्वधातुके च आदि इति आर्धधातुकाधिकारात् उपसङ्ख्यानम् ।
 सार्वधातुके च आदि इति आर्धधातुकाधिकारात् उपसङ्ख्यानम् कर्तव्यम् ।
 इषम् ऊर्जम् अहम् इतः आदि ।
 ननु च क्ङिति इति वर्तमाने यथा एव इड्ग्रहणम् अक्ङिदर्थम् एवम् आर्धधातुके इति अपि वर्तमाने इड्ग्रहणम् सार्वधातुकार्थम् भविष्यति ।
 न सिध्यति ।
 किम् कारणम् ।
 न हि क्ङिता अच् विशेष्यते 
 अचि भवति ।
 कतरस्मिन् ।
 क्ङिति इति ।
 किम् तर्हि अचा क्ङित् विशेष्यते 
 क्ङिति भवति ।
 कतरस्मिन् ।
 अचि इति ।
 किम् पुनः कारणम् अचा क्ङित् विशेष्यते ।
 यथा इट् अपि अज्ग्रहणेन विशेष्यते ।
 अस्ति च इदानीम् क्व चित् इट् अनजादिः यदर्थः विधिः स्यात् ।
 अस्ति इति आह 
 दासीय धासीय ।
 तत् तर्हि उपसङ्ख्यानम् कर्तव्यम् ।
 न कर्तव्यम् ।
 आर्धधातुकग्रहणात् सिद्धम् ।
 कथम् ।
 आर्धधातुकत्वम् ।
 उभयथा छन्दसि इति वचनात् ।
 अन्ये अपि धातुप्रत्ययाः उभयथा छन्दसि दृश्यन्ते ।
 ईत्त्वे वकारप्रतिषेधः घृतम् घृतपावानः इति दर्शनात् ।
 ईत्त्वे वकारे प्रतिषेधः वक्तव्यः ।
 किम् प्रयोजनम् ।
 घृतम् घृतपावानः इति दर्शनात् ।
 इह मा भूत् 
 घृतम् घृतपावानः पिबत ।
 वसाम् वसपावानः पिबत इति ।
 यदि तर्हि वकारे प्रतिषेधः उच्यते कथम् दीवरी पीवरी इति ।
 धीवरी पीवरी इति च उक्तम् ।
 किम् उक्तम् ।
 न एतत् ईत्त्वम् ।
 किम् तर्हि ।
 ध्याप्योः एतत् सम्प्रसारणम् इति ।
 सः तर्हि प्रतिषेधः वक्तयः ।
 न वक्तव्यः ।
 वनिप् एषः भविष्यति न क्वनिप् इति ।
 कस्य अयम् प्रतिषेधः ।
 आटः प्राप्नोति ।
 अटः अपि इष्यते ।
 तत् तर्हि अटः ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 लुङ्लङ्ल्ङ्क्षु अट् उदात्तः इति ।
 यदि तत् अनुवर्तते आट् अजादीनाम् अट् च इति अट् अपि प्राप्नोति ।
 अस्तु ।
 अटि कृते पुनः आटि भविष्यति ।
 इह अपि तर्हि अटि कृते पुनः आट् प्राप्नोति 
 अकार्षीत् , अहार्षीत् ।
 अड्वचनात् न भविष्यति ।
 इह अपि तर्हि अड्वचनात् न स्यात् 
 ऐहिष्ट , ऐक्षिष्त ।
 आड्वचनात् भविष्यति ।
 इह अपि तर्हि आड्वचनात् प्राप्नोति 
 अकार्षीत् , अहार्षीत् ।
 अकृते अटि यः अजादिः इति एवम् एतत् विज्ञास्यते ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 अज्वचनसामर्थ्यात् ।
 यदि कृते अटि यः अजादिः तत्र स्यात् अज्ग्रहणम् अनर्थकम् स्यात् ।
 अथ वा उपदेशे इति वर्तते ।
 अथ वा आर्धधातुके इति वर्तते ।
 अथ वा लुङ्लङ्ल्ङ्क्षु अट् इति द्विलकारकः निर्देशः 
 लुङादिषु लकारादिषु यः अजादिः इति ।
 सर्वथा , ऐज्यत , औप्यत इति एतत् न सिध्यति ।
 एवम् तर्हि अजादीनाम् अटा सिद्धम् ।
 अजादीनाम् अटा एव सिद्धम् ।
 न अर्थः आटा ।
 एवम् तर्हि वृद्ध्यर्थम् आट् वक्तव्यः ।
 वृद्ध्यर्थम् इति चेत् अटः ।
 अटः वृद्धिम् वक्ष्यामि ।
 यदि तर्हि अटः वृद्धिः उच्यते अस्ववः हसति इति अत्र । वृद्धिः प्रप्नोति रोः उत्वे कृते ।
 धातौ वृद्धिम् अटः स्मरेत् । धातौ अटः वृद्धिम् वक्ष्यामि ।
 तत् तर्हि धातुग्रहणम् कर्तव्यम् ।
 न कर्तव्यम् ।
 योगविभागः करिष्यते ।
 अटः अचि वृद्धिः भवति ।
 ततः उपसर्गात् ऋति वृद्धिः भवति ।
 ततः धातौ ।
 धातौ इति उभयोः शेषः ।
 इह तर्हि 
 आटीत् , आशीत् इति अतः गुणे इति पररूपत्वम् प्राप्नोति ।
 पररूपम् गुणे न अटः ।
 पररूपम् गुणे अटः न इति वक्ष्यामि ।
 ओमाङोः उसि तत् समम् ।
 यदि अपि एतत् उच्यते अथ वा एतर्हि उसि ओमाङ्क्षु आटः पररूपप्रतिषेधः चोदितः स न वक्तव्यः भवति ।
 छन्दोर्थम् तर्हि आट् वक्तव्यः ।
 अरैक् उ कृष्णाः ।
 त्रितः एनम् आयुनक् ।
 सुरुचः वेन् आवः ।
 छन्दोर्थम् बहुलम् दीर्घम् ।
 बहुलम् छन्दसि दीर्घत्वम् दृश्यते ।
 तत् यथा 
 पूरुषः , नारकः इति ।
 एवम् तर्हि आयन् , आसन् ।
 इणस्त्योः यण्लोपयोः कृतयोः अनजादित्वात् वृद्धिः न प्राप्नोति ।
 इणस्त्योः अन्तरङ्गतः ।
 अन्तरङ्गत्वात् वृद्धिः भविष्यति ।
 तस्मात् न अर्थः आड्ग्रहणेन ।
 अजादीनाम् अटा सिद्धम् ।
 वृद्ध्यर्थम् इति चेत् अटः ।
 अस्ववः हसति इति अत्र ।
 धातौ वृद्धिम् अटः स्मरेत् ।
 पररूपम् गुणे न अटः ।
 ओमाङोः उसि तत् समम् ।
 छन्दोर्थम् बहुलम् दीर्घम् ।
 इणस्त्योः अन्तरङ्गतः ।
 इयङादिप्रकरणे तन्वादीनाम् छन्दसि बहुलम् ।
 इयङादिप्रकरणे तन्वादीनाम् छन्दसि बहुलम् उपसङ्ख्यानम् कर्तव्यम् ।
 तन्वम् पुषेम ।
 तनुवम् पुषेम ।
 विष्वम् पश्य ।
 विषुवम् पश्य ।
 स्वर्गम् लोकम् ।
 सुवर्गम् लोकम् ।
 त्र्यम्बकम् यजामहे ।
 त्रियम्बकम् यजामहे ।
 अथ इह कस्मात् न भवति 
 ब्राह्मणस्य नियौ , ब्राह्मणस्य नियः ।
 अङ्गाधिकारात् ।
 अङ्गस्य इति अनुवर्तते ।
 एवम् अपि परमनियौ परमनियः इति अत्र प्राप्नोति ।
 गतिकारकपूर्वस्य इष्यते ।
 यणादेशः स्वरपदपूर्वोपधस्य च ।
 यणादेशः स्वरपूर्वोपधस्य पदपूर्वोपधस्य च इति वक्तव्यम् ।
 स्वरपूर्वोपधस्य 
 निन्यतुः , निन्युः ।
 पदपूर्वोपधस्य 
 उन्न्यौ , उन्न्यः , उद्ध्यौ , उद्ध्यः ।
 उभयकृतम्
 ग्रामण्यौ , ग्रामण्यः , सेनान्यौ , सेनान्यः ।
 असंयोगपूर्वे हि अनिष्टप्रसङ्गः ।
 असंयोगपूर्वस्य इति हि उच्यमाने अनिष्टम् प्रसज्येत ।
 उद्ध्यौ , उद्ध्यः , उन्न्यौ , उन्न्यः ।
 असंयोगपूर्वस्य इति प्रतिषेधः प्रसज्येत ।
 तत् तर्हि वक्तव्यम् ।
 न वक्तव्यम् ।
 धातोः इति वर्तते ।
 तत्र धातुना संयोगम् विशेषयिष्यामः ।
 धातोः यः संयोगः तत्पूर्वस्य न इति ।
 उपसर्जनम् वै संयोगः न च उपसर्जनस्य विशेषणम् अस्ति ।
 धातोः इति अनुवर्तनसामर्थ्यात् उपसर्जनस्य अपि विशेषणम् भविष्यति ।
 अस्ति अन्यत् धातोः इति अनुवर्तनस्य प्रयोजनम् ।
 किम् ।
 इवर्णम् विशेषयिष्यामः ।
 न एतत् अस्ति प्रयोजनम् ।
 यत् हि अधातोः इवर्णम् भवितव्यम् एव तस्य यणादेशेन इकः यण् अचि इति एव ।
 वर्षाभूपुनर्भ्वः च ।
 वर्षाभू इति अत्र पुनर्भ्वः च इति वक्तव्यम् 
 पुनर्भ्वौ , पुनर्भ्वः ।
 अत्यल्पम् इदम् उच्यते ।
 वर्षादृन्कारपुनःपूर्वस्य भुवः इति वक्तव्यम् 
 वर्षाभ्वौ , वर्षाभ्वः , दृन्भ्वौ , दृन्भ्वः , कारभ्वौ , कारभ्वः , पुनर्भ्वौ , पुनर्भ्वः ।
 हुश्नुग्रहणम् अनर्थकम् ।
 किम् कारणम् ।
 अन्यस्य अभावात् ।
 न हि अन्यत् सार्वधातुके अस्ति यस्य यणादेशः स्यात् ।
 ननु च अयम् अस्ति 
 याति , वाति इति ।
 क्ङिति अनुवर्तते ।
 इह तर्हि 
 यातः , वातः इति ।
 अचि इति वर्तते ।
 इह तर्हि 
 यान्ति , वान्ति ।
 य्वोः इति वर्तते ।
 एवम् अपि धियन्ति , पियन्ति इति अत्र प्राप्नोति ।
 ओः इति वर्तते ।
 एवम् अपि सुवन्ति , रुवन्ति इति अत्र प्राप्नोति ।
 अनेकाचः इति वर्तते ।
 एवम् अपि असुवन् , अरुवन् इति अत्र प्राप्नोति ।
 एतत् अपि अटः असिद्धत्वात् एकाच् भवति ।
 एवम् अपि प्रोर्णुवन्ति इति अत्र प्राप्नोति ।
 असंयोगपूर्वस्य इति वर्तते ।
 यङ्लुगर्थम् तर्हि हुश्नुग्रहणम् कर्तव्यम् ।
 यङ्लुगन्तम् अनेकाच् असंयोगपूर्वम् उवर्णान्तम् अस्ति ।
 तदर्थम् इदम् ।
 नदम् योयुवतीनाम् ।
 वृषभम् रोरुवतीनाम् ।
 यङ्लुगर्थम् इति चेत् आर्धधातुकत्वात् सिद्धम् ।
 यङ्लुगर्थम् इति चेत् तत् न ।
 किम् कारणम् ।
 आर्धधातुकत्वात् सिद्धम् ।
 कथम् आर्धधातुकत्वम् ।
 उभयथा छन्दसि इति वचनात् ।
 अन्ये अपि हि धातुप्रत्ययाः उभयथा छन्दसि दृश्यन्ते ।
 एवम् तर्हि सिद्धे सति यत् हुश्नुग्रहणम् करोति तत् ज्ञापयति आचार्यः यङ्लुक् भाषायाम् भवति इति ।
 किम् एतस्य ज्ञापने प्रयोजनम् ।
 बेभिदीति , चेच्छिदीति एतत् सिद्धम् भवति भाषायाम् अपि ।
 अथ किमर्थम् गुहेः विकृतस्य ग्रहणम् क्रियते न पुनः गुहः इति एव उच्येत ।
 गोहिग्रहणम् विषयार्थम् ।
 गोहिग्रहणम् क्रियते विषयार्थम् ।
 विषयः प्रतिनिर्दिश्यते ।
 यत्र अस्य एतत् रूपम् तत्र यथा स्यात् ।
 इह मा भूत् 
 निजुगुहतुः , निजुगुहुः इति ।
 अयादेशप्रतिषेधार्थम् च ।
 अयादेशप्रतिषेधार्थम् च विकृतग्रहणम् क्रियते ।
 ह्रस्वादेशे हि अयादेशप्रसङ्गः ऊत्त्वस्य असिद्धत्वात् ।
 ह्रस्वादेशे हि सति अयादेशः प्रसज्येत ।
 प्रगूह्य गतः ।
 किम् कारणम् ।
 ऊत्त्वस्य असिद्धत्वात् ।
 असिद्धम् ऊत्त्वम् ।
 तस्य असिद्धत्वात् ल्यपि लघुपूर्वात् इति अयादेशः प्रसज्येत ।
 विषयार्थेन तावत् न अर्थः गोहिग्रहणेन ।
 प्रश्लिष्टनिर्देशात् सिद्धम् ।
 प्रश्लिष्टनिर्देशः अयम् ।
 उ-ऊत् 
 ऊत् इति ।
 तत्र ह्रस्वस्य अवकाशः 
 निजुगुहतुः , निजुगुहुः ।
 गुणस्य अवकाशः 
 निगोढा , नोगोढुम् ।
 इह उभयम् प्राप्नोति 
 निगूहयति , निगूहकः ।
 परत्वात् गुणे कृते आन्तर्यतः दीर्घस्य दीर्घः भविष्यति ।
 अयादेशप्रतिषेधार्थेन अपि न अर्थः ।
 समानाश्रयवचनात् सिद्धम् ।
 समानाश्रयम् असिद्धम् भवति व्याश्रयम् च एतत् ।
 कथम् ।
 णौ ऊत्त्वम् णेः ल्यपि अयादेशः ।
 अथ किमर्थम् दुषेः विकृतस्य ग्रहणम् क्रियते न पुनः दुषः इति एव उच्येत ।
 दोषिग्रहणम् च ।
 किम् ।
 अयादेशप्रतिषेधार्थम् ह्रस्वादेशे हि अयादेशप्रसङ्गः ऊत्त्वस्य असिद्धत्वात् ।
 ह्रस्वादेशे हि सति अयादेशः प्रसज्येत ।
 प्रदूष्य गतः ।
 किम् कारणम् ।
 ऊत्त्वस्य असिद्धत्वात् ।
 असिद्धम् ऊत्त्वम् ।
 तस्य असिद्धत्वात् ल्यपि लघुपूर्वात् इति अयादेशः प्रसज्येत ।
 अत्र अपि समानाश्रयवचनात् सिद्धम् इति एव ।
 चिण्णमुलोः णिज्व्यवेतानाम् यङ्लोपे च उपसङ्ख्यानम् कर्तव्यम् ।
 शमयन्तम् प्रयोजितवान् , अशमि , अशामि , शमम् शमम् , शामम् शामम् ।
 शंशमयतेः 
 अशंशमि , अशंशामि , शंशमम् शंशमम् , शंशामम् शंशामम् ।
 किम् पुनः कारणम् न सिध्यति ।
 चिण्णमुल्परे णौ मिताम् अङ्गानाम् दीर्घः भवति इति उच्यते ।
 यः च अत्र चिण्णमुल्परः न तस्मिन् मित् अङ्गम् यस्मिन् च मित् अङ्गम् न असौ चिण्णमुल्परः इति ।
 लोपे कृते चिण्णमुल्परः भवति ।
 स्थानिवद्भावात् न चिण्णमुल्परः ।
 ननु च प्रतिषिध्यते अत्र स्थानिवद्भावः दीर्घविधिम् प्रति न स्थानिवत् इति ।
 एवम् अपि असिद्धत्वात् न प्राप्नोति ।
 एवम् तर्हि चिण्णमुलोः णिज्व्यवेतानाम् यङ्लोपे च अन्तरङ्गलक्षणत्वात् सिद्धम् ।
 किम् इदम् अन्तरङ्गलक्षणत्वात् इति ।
 यावत् ब्रूयात् समानाश्रयवचनात् सिद्धम् इति एव व्याश्रयम् च एतत् ।
 कथम् ।
 णेः णौ लोपः णौ चिण्णमुल्परे मिताम् अङ्गानाम् दीर्घत्वम् उच्यते ।
 तस्मात् न अर्थः उपसङ्ख्यानेन इति ।
 अद्विप्रभृत्युपसर्गस्य इति वक्तव्यम् इह अपि यथा स्यात् 
 समुपाभिच्छादः इति ।
 तत् तर्हि वक्तव्यम् ।
 न वक्तव्यम् ।
 यत्र त्रिप्रभृतयः सन्ति द्वौ अपि तत्र स्तः ।
 तत्र अद्व्युपसर्गस्य इति एव सिद्धम् ।
 न वै एषः लोके सम्प्रत्ययः ।
 न हि द्विपुत्रः आनीयताम् इति उक्ते त्रिपुत्रः आनीयते ।
 तस्मात् अद्विप्रभृत्युपसर्गस्य इति वक्तव्यम् ।
 हल्ग्रहणम् अनर्थकम् अन्यत्र अपि दर्शनात् ।
 हल्ग्रहणम् अनर्थकम् ।
 किम् कारणम् ।
 अन्यत्र अपि दर्शनात् ।
 अन्यत्र अपि लोपः दृश्यते ।
 अग्निः तृणानि बब्सति ।
 शरावे बप्सति चरुः ।
 इटः प्रतिषेधः वक्तव्यः ।
 रुदिहि स्वपिहि ।
 झलः इति धित्वम् प्राप्नोति ।
 हेः धित्वे हलधिकारात् इटः अप्रतिषेधः ।
 हेः धित्वे हलधिकारात् इटः अप्रतिषेधः ।
 अनर्थकः प्रतिषेधः अप्रतिषेधः ।
 धित्वम् कस्मात् न भवति ।
 हलधिकारात् ।
 प्रकृतम् हल्ग्रहणम् अनुवर्तते ।
 क्व प्रकृतम् ।
 घसिभसोः हलि इति ।
 तत् वै सप्तमीनिर्दिष्टम् षष्ठीनिर्दिष्टेन च इह अर्थः ।
 तत् वै तत्र प्रत्याख्यायते ।
 तत्र प्रत्याख्यातम् सत् यया विभक्त्या निर्दिश्यमानम् अर्थवत्तया निर्दिष्टम् इह अनुवर्तिष्यते ।
 अथ वा हुझल्भयः इति एषा पञ्चमी हलि इति सप्तम्याः षष्ठीम् प्रकल्पयिष्यति तस्मात् इति उत्तरस्य इति ।
 अथ वा निर्दिश्यमानस्य आदेशाः भवन्ति इति एवम् न भविष्यति ।
 यः तर्हि निर्दिश्यते तस्य कस्मात् न भवति ।
 इटा व्यवहितत्वात् ।
 यदि एवम् छिन्धकि भिन्धकि इति अत्र धित्वम् न प्राप्नोति ।
 धित्वे कृते अकच् भविष्यति ।
 इदम् इह सम्प्रधार्यम् ।
 धित्वम् क्रियताम् अकच् इति किम् अत्र कर्तव्यम् ।
 परत्वात् धित्वम् ।
 नित्यः अकच् ।
 कृते अपि धित्वे प्राप्नोति अकृते अपि ।
 अकच् अपि अनित्यः ।
 अन्यस्य कृते धित्वे प्राप्नोति अन्यस्य अकृते शब्दान्तरस्य च प्राप्नुवन् विधिः अनित्यः भवति ।
 उभयोः अनित्ययोः परत्वात् धित्वे कृते अकच् भविष्यति ।
 अथ वा हकारस्य एव अशक्तिजेन इकारेण ग्रहणम् ।
 चिणः लुकि तग्रहणम् कर्तव्यम् ।
 किम् प्रयोजनम् ।
 इह मा भूत् 
 अकारितराम् , अहारितराम् इति ।
 चिणः लुकि तग्रहणानर्थक्यम् सङ्घातस्य अप्रत्ययत्वात् । चिणः लुकि तग्रहणम् अनर्थकम् ।
 किम् कारणम् ।
 सङ्घातस्य अप्रत्ययत्वात् ।
 सङ्घातस्य लुक् कस्मात् न भवति ।
 अप्रत्ययत्वात् ।
 प्रत्ययस्य लुक्श्लुलुपः भवन्ति इति उच्यते न च सङ्घातः प्रत्ययः ।
 तलोपे तर्हि कृते परस्य प्राप्नोति ।
 तलोपस्य च असिद्धत्वात् ।
 असिद्धः तलोपः ।
 तस्य असिद्धत्वात् न भविष्यति ।
 कार्यकृतत्वात् वा ।
 अथ वा कृतः चिणः लुक् इति कृत्वा पुनः न भविष्यति लुक् ।
 तत् यथा वसन्ते ब्राह्मणः अग्नीन् आदधीत इति सकृत् आधाय कृतः शास्त्रार्थः इति कृत्वा पुनः प्रवृत्तिः न भवति ।
 विषमः उपन्यासः ।
 युक्तम् यत् तस्य एव पुनः प्रवृत्तिः न स्यात् ।
 यत् तु तदाश्रयम् प्राप्नोति न तत् शक्यम् बाधितुम् ।
 तत् यथा वसन्ते ब्राह्मणः अग्निष्टोमादिभिः क्रतुभिः यजेत इति अग्न्याधाननिमित्तम् वसन्ते वसन्ते इज्यते ।
 तस्मात् पूर्वोक्तौ एव परिहारौ ।
 अथ वा क्ङिति इति वर्तते ।
 क्व प्रकृतम् ।
 गमहनजनखनघसाम् लोपः क्ङिति अनङि इति ।
 तत् वै सप्तमीनिर्दिष्टम् षष्ठीनिर्दिष्टेन च इह अर्थः ।
 चिणः लुक् इति एषा पञ्चमी क्ङिति इति सप्तम्याः षष्ठीम् प्रकल्पयिष्यति तस्मात् इति उत्तरस्य इति ।
 कथम् इदम् विज्ञायते ।
 उकारात् प्रत्ययात् इति आहोस्वित् उकारान्तात् प्रत्ययात् इति ।
 किम् च अतः ।
 यदि विज्ञायते उकारात् प्रत्ययात् इति सिद्धम् तनु कुरु ।
 चिनु सुनु इति न सिध्यति ।
 अथ विज्ञायते उकारान्तात् प्रत्ययात् इति सिद्धम् चिनु सुनु इति ।
 तनु कुरु न सिध्यति ।
 तथा असंयोगपूर्वग्रहणेन इह एव पर्युदासः स्यात् 
 तक्ष्णुहि , अक्ष्णुहि ।
 आप्नुहि शक्नुहि इति अत्र न स्यात् ।
 यथा इच्छसि तथा अस्तु ।
 अस्तु तावत् उकारात् प्रत्ययात् इति ।
 कथम् चिनु सुनु इति ।
 तदन्तविधिना भविष्यति ।
 अथ वा पुनः अस्तु उकारान्तात् प्रत्ययात् इति ।
 कथम् तनु कुरु इति ।
 व्यप्देशिवद्भावेन भविष्यति ।
 यत् अपि उच्यते तथा असंयोगपूर्वग्रहणेन इह एव पर्युदासः स्यात् 
 तक्ष्णुहि , अक्ष्णुहि ।
 आप्नुहि शक्नुहि इति अत्र न स्यात् इति ।
 न अस्माभिः असंयोगपूर्वग्रहणेन उकारान्तम् विशेष्यते ।
 किम् तर्हि ।
 उकारः ।
 उकारः यः असंयोगपूर्वः तदन्तात् प्रत्ययात् इति ।
 उतः च प्रत्ययात् छन्दोवावचनम् ।
 उतः च प्रत्ययात् इति अत्र छन्दसि वा इति वक्तव्यम् ।
 अव स्थिर तनुहि यातुजुनाम् ।
 धिनुहि यज्ञम् धिनुहि यज्ञपतिम् ।
 तेन मा भागिनम् कृणुहि ।
 उत्तरार्थम् च ।
 के चित् तावत् आहुः छन्दोग्रहणम् कर्तव्यम् इति ।
 अपरे आहुः 
 वावचनम् कर्तव्यम् इति ।
 लोपः च अस्य अन्यरतस्याम् म्वोः इति अत्र अन्यरतस्याङ्ग्रहणम् न कर्तव्यम् भवति ।
 सार्वधातुके इति किमर्थम् ।
 इह मा भूत् 
 सञ्चस्करतुः , सञ्चस्करुः ।
 स्यान्तस्य प्रतिषेधः वक्तव्यः 
 करिष्यति करिष्यतः ।
 कृञः उत्त्वे उकारान्तनिर्देशात् स्यान्तस्य अप्रतिषेधः ।
 कृञः उत्त्वे उकारान्तनिर्देशात् स्यान्तस्य अप्रतिषेधः ।
 अनर्थकः प्रतिषेधः अप्रतिषेधः ।
 उत्त्वम् कस्मात् न भवति ।
 उकारान्तनिर्देशात् ।
 अशक्यः करोतौ उकारान्तनिर्देशः तन्त्रम् आश्रयितुम् ।
 इह सम्परिभ्याम् भूषणसमवाययोः क्रोतौ इह एव स्यात् 
 संस्करोति ।
 संस्कर्ता संसक्र्तुम् इति अत्र न स्यात् ।
 न ब्रूमः अस्मात् उकारान्तनिर्देशात् यः अयम् करोति इति ।
 किम् तर्हि ।
 उकारप्रकरणात् उकारान्तम् अङ्गम् अभिसम्बध्यते ।
 उतः इति वर्तते ।
 यदि एवम् न अर्थः सार्वधातुकग्रहणेन ।
 कस्मात् न भवति सञ्चस्करतुः , सञ्चस्करुः इति ।
 उतः इति वर्तते ।
 उत्तरार्थम् तर्हि सार्वधातुकग्रहणम् कर्तव्यम् ।
 श्नसोः अल्लोपः इति ।
 श्नम् सार्वधातुके एव ।
 अस्तेः अपि आर्धधातुके भूभावेन भवितव्यम् ।
 उत्तरार्थम् एव तर्हि ।
 श्नाभ्यस्तयोः आतः इति ।
 श्ना सार्वधातुके एव ।
 अभ्यस्तम् अपि आकारान्तम् आर्धधातुके न अस्ति ।
 ननु च इदम् अस्ति 
 अप्सु यायावरः प्रवपेत पिण्डान् इति ।
 न एतत् आकारान्तम् ।
 यकारान्तम् एतत् ।
 उत्तरार्थम् एव तर्हि ।
 ई हलि अघोः इति ।
 तत्र अपि श्नाभ्यस्तयोः इति एव ।
 अतः अपि उत्तरार्थम् एव तर्हि ।
 इद् दरिद्रस्य इति ।
 वक्ष्यति एतत् 
 दरिद्रातेः आर्धधातुके लोपः सिद्धः च प्रत्ययविधौ इति ।
 अतः अपि उत्तरार्थम् ।
 भियः अन्यतरस्याम् ।
 अभ्यस्तस्य इति एव ।
 अतः अपि उत्तरार्थम् एव ।
 जहातेः च ।
 अभ्यस्तस्य इति एव ।
 अतः अपि उत्तरार्थम् ।
 आ च हौ ।
 हौ इति उच्यते ।
 अभ्यस्तस्य इति एव ।
 अतः अपि उत्तरार्थम् ।
 लोपः यि ।
 अभ्यस्तस्य इति एव ।
 अतः अपि उत्तरार्थम् ।
 घव्सोः एत् हौ अभ्यासलोपः च इति ।
 हौ इति उच्यते ।
 तत् एव तर्हि प्रयोजनम् ।
 श्नसोः अल्लोपः इति ।
 ननु च उक्तम् श्नम् सार्वधातुके एव ।
 अस्तेः अपि आर्धधातुके भूभावेन भवितव्यम् इति ।
 अनुप्रयोगे तु भुवा अस्त्यबाधनम् स्मरन्ति कर्तुः वचनात् मनीषिणः ।
 अनुप्रयोगे तु भुवा अस्तेः अबाधनम् इष्यते 
 ईहाम् आस , ईहाम् आसतुः , ईहाम् आसुः इति ।
 किम् च स्यात् यदि अत्र लोपः स्यात् ।
 लोपे द्विर्वचनासिद्धिः ।
 लोपे कृते अनच्कत्वात् द्विर्वचनम् स्यात् ।
 स्थानिवद्भादात् भविष्यति ।
 स्थानिवत् इति चेत् कृते भवेत् द्वित्वे ।
 कृते द्वित्वे लोपः प्राप्नोति ।
 अस्ति तर्हि परस्य लोपः ।
 अभ्यासस्य यः अकारः तस्य दीर्घत्वम् भविष्यति ।
 न एवम् सिध्यति कस्मात् प्रत्यङ्गत्वात् भवेत् हि पररूपम् ।
 न एवम् सिध्यति ।
 कस्मात् ।
 प्रत्यङ्गत्वात् पररूपम् प्राप्नोति ।
 तस्मिन् च कृते लोपः ।
 पररूपे च कृते लोपः प्राप्नोति ।
 दीर्घत्वम् बाधकम् भवेत् तत्र ।
 अतः आदेः इति दीर्घत्वम् बाधकम् भविष्यति ।
 इदम् तर्हि प्रयोजनम् ।
 सार्वधातुके भूतपूर्वमात्रे अपि यथा स्यात् 
 कुरु इति ।
 अथ अत्र तपरकरणम् किमर्थम् ।
 इह मा भूत् 
 आस्ताम् , आसन् ।
 न एतत् अस्ति प्रयोजनम् ।
 आटः असिद्धत्वात् न भविष्यति ।
 दरिद्रातेः आर्धधातुके लोपः ।
 दरिद्रातेः आर्धधातुके लोपः वक्तव्यः ।
 सिद्धः च प्रत्ययविधौ ।
 सः च सिद्धः प्रत्ययविधौ ।
 किम् प्रयोजनम् ।
 दरिद्राति इति दरिद्रः ।
 आकारान्तलक्षणः प्रत्ययविधिः मा भूत् इति । न दरिद्रायके लोपः दरिद्राणे च न इष्यते ।
 दिदरिद्रासस्ति इति एके दिदरिद्रिषति इति वा ।
 वा अद्यतन्याम् । अद्यतन्याम् वा इति वक्तव्यम् ।
 अदरिद्रीत् , अदरिद्रासीत् ।
 णकारषकारादेशादेः एत्त्ववचनम् लिटि ।
 णकारषकारादेशादेः एत्त्वम् लिटि वक्तव्यम् ।
 नेमतुः , नेमुः , सेहे, सेहाते , सेहिरे ।
 किम् पुनः कारणम् न सिध्यति ।
 अनादेशादेः इति ल्प्रतिषेधः प्राप्नोति ।
 तत् तर्हि वक्तव्यम् ।
 न वक्तव्यम् ।
 लिटा अत्र आदेशादिम् विशेषयिष्यामः ।
 लिटि यः आदेशादिः तदादेः न इति ।
 अस्ति अन्यत् लिड्ग्रहणस्य प्रयोजनम् ।
 किम् ।
 इह मा भूत् 
 पक्ता पक्तुम् ।
 न एतत् अस्ति प्रयोजनम् ।
 क्ङिति इति वर्तते ।
 एवम् अपि पक्वः पक्ववान् इति अत्र प्राप्नोति ।
 अभ्यासलोपसन्नियोगेन एत्त्वम् उच्यते न च अत्र अभ्यासलोपसम् पश्यामः ।
 एवम् अपि पापच्यते अत्र प्राप्नोति ।
 दीर्घत्वम् अत्र बाधकम् भविष्यति ।
 न अप्राप्ते अभ्यासविकारे एत्तम् अरभ्यते ।
 तत् यथ अन्यान् अभ्यासविकारान् बाधते एवम् दीर्घत्वम् अपि बाधेत ।
 सत्यम् एवम् एतत् ।
 अभ्यासविकारेषु तु ज्येष्ठमध्यमकनीयांसः प्रकाराः भवन्ति ।
 तत्र ह्रस्वहलादिशेषौ उत्सर्गौ ।
 तयोः दीर्घत्वम् अपवादः एत्त्वम् च ।
 अपवादविप्रतिषेधात् दीर्घत्वम् भविष्यति ।
 इह तर्हि बभणतुः , बभणुः इति अभ्यासादेशस्य असिद्धत्वात् एत्त्वम् प्राप्नोति ।
 फलिभजिग्रहणम् तु ज्ञापकम् अभ्यासादेशसिद्धत्वस्य ।
 यत् अयम् फलिभज्योः ग्रहणम् करोति तत् ज्ञापयति आचार्यः सिद्धः अभ्यासादेशः एत्त्वे इति ।
 यदि एवम् प्रथमतृतीयादीनाम् आदेशादित्वात् एत्त्वाभावः ।
 प्रथमतृतीयादीनाम् तर्हि आदेशादित्वात् एत्त्वम् न प्राप्नोति ।
 पेचतुः , पेचुः , देभतुः , देभुः ।
 न वा शसिदद्योः प्रतिषेधः ज्ञापकः रूपाभेदे एत्त्वविज्ञानस्य ।
 न वा एषः दोषः ।
 किम् कारणम् ।
 शसिदद्योः प्रतिषेधः ज्ञापकः रूपाभेदे एत्त्वविज्ञानस्य ।
 यत् अयम् शसिदद्योः प्रतिषेधम् शास्ति तत् ज्ञापयति आचार्यः रूपाभेदेन यः आदेशादयः न तेषाम् प्रतिषेधः इति ।
 दम्भः एत्त्वम् ।
 दम्भः एत्त्वम् वक्तव्यम् ।
 देभतुः , देभुः ।
 किम् पुनः कारणम् न सिध्यति ।
 नलोपस्य असिद्धत्वात् । असिद्धः नलोपः ।
 तस्य असिद्धत्वात् एत्त्वम् न प्राप्नोति ।
 नशिमन्योः अलिटि एत्त्वम् ।
 नशिमन्योः अलिटि एत्त्वम् वक्तव्यम् ।
 छन्दसि अमिपच्योः अपि ।
 छन्दसि अमिपच्योः अपि इति वक्तव्यम् ।
 किम् प्रयोजनम् ।
 अनेशम् मेनका इति एतत् व्येमानम् लिङि पेचिरन् ।
 यज् आयेजे वप् आवेपे दम्भः एत्त्वम् अलक्षणम् ।
 असिद्धत्वात् नलोपस्य दम्भः एत्त्वम् न सिध्यति ।
 श्नसोः अत्त्वे तकारेण ज्ञाप्यते तु एत्त्वशासनम् ।
 अनित्यः अयम् विधिः इति ।
 थल्ग्रहणम् किमर्थम् ।
 थल्ग्रहणम् अक्ङिदर्थम् ।
 थल्ग्रहणम् क्रियते अक्ङिदर्थम् ।
 अक्ङिति एत्त्वम् यथा स्यात् ।
 पेचिथ शेकिथ ।
 न एतत् अस्ति प्रयोजनम् ।
 सेड्ग्रहणम् एवे अत्र अक्ङिदर्थम् भविष्यति ।
 इदम् तर्हि प्रयोजनम् ।
 समुच्चयः यथा विज्ञायेत ।
 थलि च सेटि क्ङिति च सेटि इति ।
 किम् प्रयोजनम् ।
 पेचिव पेचिम. तत्र पचादिभ्यः इड्वचनम् इति वक्ष्यति ।
 तत् न वक्तव्यम् भवति ।
 इह कस्मात् न भवति 
 लुलविथ ।
 गुणस्य प्रतिषेधात् ।
 इह अपि तर्हि न प्राप्नोति 
 पेचिथ शेकिथ ।
 गुणस्य यः अकारः इति एवम् एतत् विज्ञास्यते ।
 एवम् अपि शशरिथ , अत्र प्राप्नोति ।
 गुणस्य एषः अकारः ।
 कथम् ।
 वृद्धिः भवति गुणः भवति इति रेफशिराः गुणवृद्धिसञ्ज्ञकः अभिनिर्वर्तते ।
 अथ वा आचार्यप्रवृत्तिः ज्ञापयति ने एवञ्जातीयकानाम् एत्त्वम् भवति इति यत् अयम् तृ̄फलभजत्रपः च इति तृ̄ग्रहणम् करोति ।
 राधादिषु स्थानिनिर्देशः ।
 राधादिषु स्थानिनिर्देशः कर्तव्यः ।
 न कर्तव्यः ।
 एकहल्मध्ये इति वर्तते ।
 यदि एवम् त्रेसतुः , त्रेसुः , र शब्दस्य एत्त्वम् प्राप्नोति ।
 अस्तु ।
 अलः अन्त्यस्य विधयः भवन्ति इति अकारस्य भविष्यति ।
 अनर्थके अलः अन्त्यविधिः न इति एवम् न प्राप्नोति ।
 न एतस्याः परिभाषायाः सन्ति प्रयोजनानि ।
 अथ वा अतः इति वर्तते ।
 एवम् अपि राधेः न प्राप्नोति ।
 आकारग्रहणम् अपि प्रकृतम् अनुवर्तते ।
 क्व प्रकृतम् ।
 श्नाभ्यास्तयोः आतः इति ।
 अथ वा श्नसोः अल्लोपः इति अत्र तपरकरणम् प्रत्याख्यायते ।
 तत् प्रकृतम् इह अनुवर्तिष्यते ।
 यदि तत् अनुवर्तते अतः एकहल्मध्ये अनादेशादेः लिटि अस्य च इति अवर्णमात्रस्य एत्त्वम् प्राप्नोति ।
 बबाधे ।
 अकारेण तपरेण अवर्णम् विशेषयिष्यामः ।
 अस्य आतः इति ।
 इह इदानीम् अस्य इति अनुवर्तते अतः इति निवृत्तम् ।
 अर्वणस् तृ मघोनः च न शिष्यम् छान्दसम् हि तत् ।
 अर्वणस् तृ मघोनः च न शिष्यम् ।
 किम् कारणम् ।
 छान्दसम् हि तत् ।
 दृष्टानुविधिः छन्दसि भवति ।
 मतुब्वन्योः विधानात् च ।
 मतुब्वनी खलु अपि छन्दसि विधीयेते ।
 छन्दसि उभयदर्शनात् ।
 उभयम् खलु अपि छन्दसि दृश्यते ।
 इमानि अर्वणः पदानि ।
 अनर्वणम् वृषभम् मन्द्रजिह्वम् ।
 पादः उपधाह्रस्वत्वम् ।
 पादः उपधाह्रस्वत्वम् वक्तव्यम् ।
 द्विपदः पश्य ।
 आदेशे हि सर्वादेशप्रसङ्गः ।
 आदेशे हि सति सर्वादेशः प्रसज्येत ।
 सर्वस्य द्विपाच्छब्दस्य त्रिपाच्छब्दस्य च पच्छब्दादेशः प्रसज्येत येन विधिः तदन्तस्य इति ।
 तत् तर्हि वक्तव्यम् ।
 न वा निर्दिश्यमानस्य आदेशत्वात् ।
 न वा वक्तव्यम् ।
 किम् कारणम् ।
 निर्दिश्यमानस्य आदेशाः भवन्ति इति एषा परिभाषा कर्तव्या ।
 कः पुनः अत्र विशेषः एषा वा परिभाषा क्रियेत उपधाह्रस्वत्वम् वा उच्येत ।
 अवश्यम् एषा परिभाषा कर्तव्या ।
 बहूनि एतस्याः परिभाषायाः प्रयोजनानि कानि ।
 प्रयोजनम् सुप्तिङादेशे ।
 सुप् ।
 कुमार्याम् , कोशोर्याम् , खट्वायाम् , मालायाम् , तस्याम् , यस्याम् ।
 आड्याट्स्याट्सु कृतेषु साड्याट्स्याट्कस्य आम् प्राप्नोति ।
 निर्दिश्यमानस्य आदेशाः भवन्ति इति न दोषः भवति ।
 इदम् इह सम्प्रधार्यम् ।
 आड्याट्स्याटः क्रियन्ताम् आम् इति किम् अत्र कर्तव्यम् ।
 परत्वात् आम् ।
 नित्याः आड्याट्स्याटः ।
 कृते अपि आमि प्रप्नुवन्ति अकृते अपि ।
 अनित्याः आड्याट्स्याटः ।
 अन्यस्य कृते आमि प्रप्नुवन्ति अन्यस्य अकृते शब्दान्तरस्य च प्राप्नुवन्तः अनित्याः भवन्ति ।
 उभयोः अनित्ययोः परत्वात् आम् ।
 इदम् तर्हि ।
 तस्यै यस्यै ।
 स्याटि कृते सस्याट्कस्य स्मैभावः प्राप्नोति ।
 निर्दिश्यमानस्य आदेशाः भवन्ति इति न दोषः भवति ।
 यः तर्हि निर्दिश्यते तस्य कस्मात् न भवति ।
 स्याटा व्यवहितत्वात् ।
 सुप् ।
 तिङ्. अरुदिताम् अरुदितम् अरुदित इति ।
 इटि कृते सेट्कस्य ताम्तम्तामादेशाः प्राप्नुवन्ति ।
 निर्दिश्यमानस्य आदेशाः भवन्ति इति न दोषः भवति ।
 इदम् इह सम्प्रधार्यम् ।
 इट् क्रियताम् ताम्तम्तामः इति किम् अत्र कर्तव्यम् ।
 परत्वात् इडागमः ।
 अन्तरङ्गाः ताम्तम्तामः ।
 इदम् तर्हि क्रियास्ताम् , क्रियास्तम् , क्रियास्त ।
 यासुटि कृते सयासुट्कस्य ताम्तम्तामादेशाः प्राप्नुवन्ति ।
 निर्दिश्यमानस्य आदेशाः भवन्ति इति न दोषः भवति ।
 ल्यब्भावे च ।
 ल्यब्भावे च प्रयोजनम् ।
 प्रकृत्य प्रहृत्य ।
 क्त्वान्तस्य ल्यप् प्राप्नोति ।
 निर्दिश्यमानस्य आदेशाः भवन्ति इति न दोषः भवति ।
 त्रिचतुर्युष्मदस्मत्त्यदादिविकारेषु च ।
 त्रिचतुर्युष्मदस्मत्त्यदादिविकारेषु च प्रयोजनम् ।
 अतितिस्रः , अतिचतस्रः ।
 त्रिचतुरन्तस्य तिसृचतसृभावः प्राप्नोति ।
 निर्दिश्यमानस्य आदेशाः भवन्ति इति न दोषः भवति ।
 युष्मत् , अस्मत् ।
 अतियूयम् अतिवयम् ।
 युष्मदस्मदन्तस्य यूयवयौ प्राप्नुतः ।
 निर्दिश्यमानस्य आदेशाः भवन्ति इति न दोषः भवति ।
 त्यदादिविकार ।
 अतिस्यः , उत्तमस्यः , अत्यसौ , उत्तमासौ ।
 त्यदाद्यन्तस्य त्यदादिविकाराः प्राप्नुवन्ति ।
 किमन्तस्य कादेशः प्राप्नोति ।
 अतिकः , परमकः ।
 निर्दिश्यमानस्य आदेशाः भवन्ति इति न दोषः भवति ।
 उदः पूर्वत्वे ।
 उदः पूर्वत्वे प्रयोजनम् ।
 उदस्थाताम् ।
 अटि कृते साट्कस्य पूर्वसवर्णः प्राप्नोति उदः स्थास्तम्भोः इति ।
 निर्दिश्यमानस्य आदेशाः भवन्ति इति न दोषः भवति ।
 यः तर्हि निर्दिश्यते तस्य कस्मात् न भवति ।
 अटा व्यवहितत्वात् ।
 सा तर्हि परिभाषा कर्तव्या ।
 न कर्तव्या ।
 उक्तम् षष्ठी स्थानेयोगा इति एतस्य योगस्य वचने प्रयोजनम् षष्ठ्यन्तम् स्थानेन यथा युज्येत यतः षष्ठी उच्चारिता इति ।
 ऊट् आदिः कास्मात् न भवति ।
 आदिः टित् भवति इति आदिः प्राप्नोति ।
 सम्प्रसारणम् इति अनेन यणः स्थानम् ह्रियते ।
 यदि एवम् वाहः ऊड्वचनानर्थक्यम् सम्प्रसारणेन कृतत्वात् ।
 वाहः ऊड्वचनम् अनर्थकम् ।
 किम् कारणम् ।
 सम्प्रसारणेन कृतत्वात् ।
 सम्प्रसारणेन एव सिद्धम् ।
 का रूपसिद्धिः ।
 प्रष्ठौहः पश्य ।
 गुणः प्रत्ययलक्षणत्वात् ।
 प्रत्ययलक्षणेन गुणः भविष्यति ।
 एज्ग्रहणात् वृद्धिः ।
 एज्ग्रहणात् वृद्धिः भविष्यति ।
 एवम् तर्हि सिद्धे सति यत् वाहः ऊठम् शास्ति शास्ति तत् ज्ञापयति आचार्यः भवति एषा परिभाषा असिद्धम् बहिरङ्गलक्षणम् अन्तरङ्गलक्षणे इति ।
 किम् एतस्य ज्ञापने प्रयोजनम् ।
 पचाव इदम् , पचाम इदम् ।
 असिद्धत्वात् बहिरङ्गलक्षणस्य आत् गुणस्य अन्तरङ्गलक्षणम् ऐत्त्वम् न भवति इति ।
 श्वादीनाम् प्रसारणे नकारान्तग्रहणम् अनकारान्तप्रतिषेधार्थम् ।
 श्वादीनाम् प्रसारणे नकारान्तग्रहणम् कर्तव्यम् ।
 किम् प्रयोजनम् ।
 अनकारान्तप्रतिषेधार्थम् ।
 अनकारान्तस्य मा भूत् ।
 मभवा मघवते ।
 तथा प्रातिपदिकग्रहणे लिङ्गविशिष्टस्य अपि ग्रहणम् भवति इति यथा इह भवति , यूनः पश्ये इति एवम् युवतीः ल्पश्य इति अत्र अपि स्यात् इति ।
 यत् तावत् उच्यते नकारान्तग्रहणम् कर्तव्यम् ।
 न कर्तव्यम् ।
 उक्तम् वा ।
 किम् उक्तम् ।
 अर्वणस् तृ मघोनः च न शिष्यम् छान्दसम् हि तत् इति ।
 यत् अपि उच्यते प्रातिपदिकग्रहणे लिङ्गविशिष्टस्य अपि ग्रहणम् भवति इति यथा इह भवति , यूनः पश्ये इति एवम् युवतीः ल्पश्य इति अत्र अपि स्यात् इति लिङ्गविशिष्टग्रहणे च उक्तम् ।
 किम् उक्तम् ।
 न वा विभक्तौ लिङ्गविशिष्टाग्रहणात् इति ।
 अथ वा उपरिष्टात् योगविभागः करिष्यते ।
 श्वयुवमघोनाम् अतद्धिते ।
 ततः अल्लोपः ।
 अकारस्य च लोपः भवति ।
 ततः अनः ।
 अनः इति उभयोः शेषः ।
 अथ किम् इदम् षपूर्वादीनाम् पुनर्वचनम् अल्लोपार्थम् आहोस्वित् नियमार्थम् ।
 कथ च अल्लोपार्थम् स्यात् कथम् वा नियमार्थम् ।
 यदि अविशेषेण अल्लोपटिलोपयोः सः प्रकृतिभावः ततः अल्लोपार्थम् ।
 अथ हि अणि टिलोपस्य एव प्रकृतिभावः ततः नियमार्थम् ।
 षपूर्वादीनाम् पुनर्वचनम् अल्लोपार्थम् ।
 षपूर्वादीनाम् पुनर्वचनम् क्रियते अल्लोपार्थम् ।
 अविशेषेण अल्लोपटिलोपयोः सः प्रकृतिभावः ।
 अवधारणे हि अन्यत्र प्रकृतिभावे उपधालोपप्रसङ्गः । अवधारणे हि सति अन्यत्र प्रकृतिभावे उपधालोपः प्रसज्येत ।
 कथम् ।
 यदि तावत् एवम् नियमः स्यात् षपूर्वादीनाम् एव अणि इति भवेत् इह नियमात् न स्यात् सामनः , वैमनः इति ।
 ताक्षण्यः इति प्राप्नोति ।
 अथ अपि एवम् नियमः स्यात् षपूर्वादीनाम् अणि एव इति एवम् अपि भवेत् इह नियमात् न स्यात् ताक्षण्यः इति , सामनः , वैमनः इति तु प्राप्नोति ।
 अथ अपि उभयतः नियमः स्यात् षपूर्वादीनाम् एव अणि , अणि एव षपूर्वादीनाम् इति एवम् अपि सामन्यः , वेमन्यः इति प्राप्नोति ।
 तस्मात् सुष्थु उच्यते षपूर्वादीनाम् पुनर्वचनम् अल्लोपार्थम् ।
 अवधारणे हि अन्यत्र प्रकृतिभावे उपधालोपप्रसङ्गः इति ।
 आतः अनापः ।
 आतः अनापः इति वक्तव्यम् ।
 इह अपि यथा स्यात् 
 समासे अनञ्पूर्वे क्त्वः ल्यप् इति ।
 अनापः इति किमर्थम् ।
 खट्वायाम् , मालायाम् ।
 यदि अनापः इति उच्यते कथम् क्त्वायाम् ।
 निपातनात् एतत् सिद्धम् ।
 किम् निपातनम् ।
 क्त्वायाम् व प्रतिषेधः इति ।
 यदि एवम् न अर्थः अनापः इति अनेन ।
 कथम् समासे अनञ्पूर्वे क्त्वः ल्यप् इति ।
 निपातनात् एतत् सिद्धम् ।
 कथम् हलः श्नः शानच् हौ इति ।
 एतत् अपि निपातनात् सिद्धम् ।
 अथ वा योगविभागः करिष्यते ।
 आतः 
 आकारलोपः भवति ।
 ततः धातोः 
 धातोः च आकारस्य लोपः भवति इति ।
 मन्त्रेषु आत्मनः प्रत्ययमात्रप्रसङ्गः ।
 मन्त्रेषु आत्मनः प्रत्ययमात्रे लोपः प्रसङ्क्तव्यः ।
 इह अपि यथा स्यात् 
 त्मन्या समञ्जन् ।
 त्मनोः अन्तः अस्थः इति ।
 यदि प्रत्ययमात्रे लोपः उच्यते कथम् आत्मनः एव निर्मिमीष्व इति ।
 तस्मात् न अर्थः प्रत्ययमात्रे लोपेन ।
 कथम् त्मन्या समञ्जन् ।
 त्मनोः अन्तः अस्थः इति ।
 छान्दसत्वात् सिद्धम् ।
 छान्दसम् एतत् ।
 दृष्टानुविधिः छन्दसि भवति ।
 आदिग्रहणानर्थक्यम् च आकारप्रकरणात् ।
 आदिग्रहणम् च अनर्थकम् ।
 किम् कारणम् ।
 आकारप्रकरणात् ।
 आतः इति वर्तते ।
 तिग्रहणम् किमर्थम् न विंशतेः डिति लोपः इति एव उच्येत ।
 न एवम् शक्यम् ।
 विंशतेः डिति लोपः इति उच्यमाने अन्त्यस्य प्रसज्येत ।
 सिद्धः अन्त्यस्य यस्येत लोपेन ।
 तत्र आरम्भसामर्थ्यात् तिशब्दस्य भविष्यति ।
 कुतः नु खलु एतत् अनन्यार्थे आरम्भे तिशब्दस्य भविष्यति न पुनः अङ्गस्य इति ।
 तस्मात् तिग्रहणम् कर्तव्यम् ।
 अथ क्रियमाणे अपि तिग्रहणे अन्त्यस्य कस्मात् न भवति ।
 निर्दिश्यमानस्य आदेशाः भवन्ति इति एवम् न भविष्यति ।
 अभस्य उपसङ्ख्यानम् कर्तव्यम् ।
 इह अपि यथा स्यात् 
 उपसरजः , मन्दुरजः इति ।
 तत् तर्हि वक्तव्यम् ।
 न वक्तव्यम् ।
 कथम् उपसरजः , मन्दुरजः इति ।
 डिति अभस्य अपि अनुबन्धकरणसामर्थ्यात् ।
 अभस्य अपि अनुबन्धकरणसामर्थ्यात् भविष्यति ।
 नकारन्तस्य टिलोपे सब्रह्मचारिपीठसर्पिकलापिकुथुमितैतिलिजाजलिलाङ्गलिशिलालिशिखण्डिसूकरस्द्मसुपर्वणाम् उपसङ्ख्यानम् ।
 नकारन्तस्य टिलोपे सब्रह्मचारिन् पीठसर्पिन् कलापिन् कुथुमिन् तैतिलिन् जाजलिन् लाङ्गलिन् शिलालिन् शिखण्डिन् सूकरस्द्मन् सुपर्वन् इति एतेषाम् उपसङ्ख्यानम् कर्तव्यम् ।
 सब्रह्मचारिन् ।
 साब्रह्मचाराः ।
 सब्रह्मचारिन् ।
 पीठसर्पिन् ।
 पैठसर्पाः ।
 पीठसर्पिन् ।
 कलापिन् ।
 कालपाः ।
 कलापिन् ।
 कुथुमिन् ।
 कौथुमाः ।
 कुथुमिन् ।
 तैतिलिन् ।
 तैतिलाः ।
 तैतिलिन् ।
 जाजलिन् ।
 जाजलाः ।
 जाजलिन् ।
 लाङ्गलिन् ।
 लाङ्गलाः ।
 लाङ्गलिन् ।
 शिलालिन् ।
 शैलालाः ।
 शिलालिन् ।
 शिखण्डिन् ।
 शैखण्डाः ।
 शिखण्डिन् ।
 सूकरस्द्मन् ।
 सौकरसद्माः ।
 सूकरस्द्मन् ।
 सुपर्वन् ।
 सौपर्वाः ।
 सुपर्वन् ।
 चर्मणः कोशे ।
 चर्मणः कोशे उपसङ्ख्यानम् कर्तव्यम् ।
 चार्मः कोशः ।
 आस्मनः विकारे ।
 आस्मनः विकारे उपसङ्ख्यानम् कर्तव्यम् ।
 अश्मनः विकारः आश्मः ।
 शुनः सङ्कोचे ।
 शौनः सङ्कोचः ।
 अव्ययानाम् च । अव्ययानाम् च उपसङ्ख्यानम् कर्तव्यम् ।
 किम् प्रयोजनम् ।
 सायम्प्रतिकाद्यर्थम् । सायम्प्रातिकः पौनःपुनिकः ।
 शाश्वतिके प्रतिषेधः वक्तव्यः ।
 न वक्तव्यः ।
 निपातनात् एतत् सिद्धम् ।
 किम् निपातनम् ।
 येषाम् च विरोधः शाश्वतिकः इति ।
 एवम् तर्हि शाश्वते प्रतिषेधः वक्तव्यः ।
 शाश्वतम् ।
 इवर्णान्तस्य इति किम् उदाहरणम् ।
 हे दाक्षि दाक्ष्या दाकृ̄यः ।
 हे दाक्षि इति ।
 यदि लोपः न स्यात् परस्य ह्रस्वत्वे कृते सवर्णदीर्घत्वम् प्रस्ज्येत ।
 दाक्ष्या इति ।
 यदि लोपः न स्यात् परस्य यणादेशे कृते पूर्वस्य श्रवणम् प्रसज्येत ।
 दाक्षेयः इति ।
 यदि लोपः न स्यात् परस्य लोपे कृते पूर्वस्य श्रवणम् प्रसज्येत ।
 न एतानि सन्ति प्रयोजनानि ।
 सवर्णदीर्घत्वेन अपि एतानि सिद्धानि ।
 इदम् तर्हि ।
 अतिसखेः आगच्छति ।
 अतिसखेः स्वम् ।
 यदि लोपः न स्यात् उपसर्जनह्रस्वत्वे कृते असखि इति प्रतिषेधः प्रसज्येत ।
 यस्य ईत्यादौ श्याम् प्रतिषेधः ।
 यस्य ईत्यादौ श्याम् प्रतिषेधः वक्तव्यः ।
 काण्डे कुड्ये ।
 सौर्ये नाम हिमवतः शृङ्गे ।
 सः तर्हि प्रतिषेधः वक्तव्यः ।
 न वक्तव्यः ।
 इह श्याम् इति अपि प्रकृतम् न इति अपि ।
 तत्र अभिसम्बन्धमात्रम् कर्तव्यम् 
 यस्य ईत्यादौ लोपः भवति श्याम् न ।
 इयङुवङ्भ्याम् लोपः विप्रतिषेधेन ।
 इयङुवङ्भ्याम् लोपः भवति विप्रतिषेधेन ।
 इयङुवङोः अवकाशः श्रियौ श्रियः , भ्रुवौ भ्रुवः ।
 लोपस्य अवकाशः कामण्डलेयः , माद्रबाहेयः ।
 इह उभयम् प्राप्नोति 
 वत्सप्रेयः , लैखाभ्रेयः ।
 लोपः भवति विप्रतिषेधेन ।
 गुणवृद्धी च । गुणवृद्धी च इयङुवङ्भ्याम् भवतः विप्रतिषेधेन ।
 गुणवृद्ध्योः अवकाशः 
 चेता गौः ।
 इयङुवङोः सः एव ।
 इह उभयम् प्राप्नोति 
 चयनम् , चायकः , लवनम् , लावकः ।
 गुणवृद्धी भवतः विप्रतिषेधेन ।
 न वा इयङुवङादेशस्य अन्यविषये वचनात् ।
 न वा अर्थः विप्रतिषेधेन ।
 किम् कारणम् ।
 इयङुवङादेशस्य अन्यविषये वचनात् ।
 इयङुवङादेशः अन्यविषये आरभ्यते ।
 किंविषये ।
 यणादिविषये ।
 सः यथा यणादेशम् बाधते एवम् गुणवृद्धी बाधेत ।
 तस्मात् तत्र गुणवृद्धिविषये प्रतिषेधः ।
 तस्मात् तत्र गुणवृद्धिविषये प्रतिषेधः वक्तव्यः ।
 न वक्तव्यः ।
 मध्ये अपवादाः पूर्वान् विधीन् बाधन्ते इति एवम् इयङुवङादेशः यणादेशम् बाधिष्यते गुणवृद्धी न बाधिष्यते ।
 सूर्यादीनाम् अणन्ते अप्रसिद्धिः अङ्गान्यत्वात् ।
 सूर्यादीनाम् अणन्ते अप्रसिद्धिः ।
 सौरी बलाका ।
 किम् कारणम् ।
 अङ्गान्यत्वात् ।
 अणन्तम् एतत् अङ्गम् अन्यत् भवति ।
 लोपे कृते न अङ्गान्यत्वम् ।
 स्थानिवद्भावात् अङ्गान्यत्वम् भवति ।
 सिद्धम् तु स्थानिवत्प्रतिषेधात् ।
 सिद्धम् एतत् ।
 कथम् ।
 स्थानिवत्प्रतिषेधात् ।
 प्रतिषिध्यते अत्र स्थानिवद्भावः यलोपविधिम् प्रति न स्थानिवत् भवति इति ।
 एवम् अपि न सिध्यति ।
 किम् कारणम् ।
 शब्दान्यत्वात् ।
 अन्यः हि शूर्यशब्दः अन्यः सौर्यशब्दः ।
 न एषः दोषः ।
 एकदेशविकृतम् अनन्यवत् भवति इति भविष्यति ।
 उपधाग्रहणानर्थक्यम् च ।
 स्थानिवद्भावे च इदानीम् प्रतिषिद्धे उपधाग्रहणम् अनर्थकम् ।
 किम् कारणम् ।
 अन्त्यः एव हि सूर्यादीनाम् यकारः ।
 किम् यातम् एतत् भवति ।
 सुष्ठु च यातम् साधु च यातम् यदि प्राक् भात् असिद्धत्वम् ।
 अथ हि सह तेन असिद्धत्वम् असिद्धत्वात् लोपस्य न अन्त्यः यकारः भवति ।
 यदि अपि सह तेन असिद्धत्वम् एवम् अपि न दोषः ।
 न एवम् विज्ञायते सूर्यादीनाम् अङ्गानाम् यकारलोपः इति ।
 कथम् तर्हि ।
 अङ्गस्य यलोपः भवति सः चेत् सूर्यादीनाम् यकारः इति ।
 एवम् अपि सूर्यचरी , अत्र प्राप्नोति ।
 तस्मात् उपधाग्रहणम् कर्तव्यम् ।
 विषयपरिगणनम् च ।
 विषयपरिगणनम् च कर्तव्यम् ।
 सूर्यमत्स्ययोः ङ्याम् ।
 सूर्यमत्स्ययोः ङ्याम् इति वक्तव्यम् ।
 सौरी मत्सी ।
 सूर्यागस्त्ययोः छे च ।
 सूर्यागस्त्ययोः छे च ङ्याम् च इति वक्तव्यम् ।
 सौरी सौरीयः , आगस्ती , आगस्तीयः ।
 तिष्यपुष्ययोः नक्षत्राणि ।
 तिष्यपुष्ययोः नक्षत्राणि लोपः वक्तव्यः 
 तैषम् , पौषम् ।
 अन्तिकस्य तसि कादिलोपः आद्युदात्तत्वम् च ।
 अन्तिकस्य तसि कादिलोपः वक्तव्यः आद्युदात्तत्वम् च वक्तव्यम् ।
 अन्तितः न दूरात् ।
 तमे तादेः च ।
 तमे तादेः च कादेः च लोपः वक्तव्यः ।
 अग्ने त्वम् नः अन्तमः ।
 अन्तितमः अवरोहति ।
 तसि इति एषः न वक्तव्यः ।
 दृष्टः दाशतये अपि हि घौ लोपः अन्तिषत् इति यत्र । अन्तिषत् ।
 तथा अघौ ये अन्त्यथर्वसु ।
 अन्ति ये च दूरके ।
 छग्रहणम् शक्यम् अकर्तुम् ।
 इह कस्मात् न भवति बिल्वकेभ्यः ।
 भस्य इति वर्तते ।
 एवम् अपि बिल्वकाय , अत्र प्राप्नोति ।
 तद्धितस्य इति वर्तते ।
 एवम् अपि बिल्वकस्य विकारः अवयवः वा बैल्वकः , अत्र प्राप्नोति ।
 तद्धिते तद्धितस्य इति वर्तते ।
 एवम् अपि बिल्वकीयायाम् भवः बैल्वकः , बैल्वकस्य किम् चित् बैल्वकीयम् , अत्र प्राप्नोति ।
 न सः बिल्वकात् ।
 बिल्वकादिभ्यः यः विहितः इति उच्यते न च असौ बिल्वकशब्दात् विहितः ।
 किम् तर्हि बिल्वकीयशब्दात् ।
 एवम् तर्हि सिद्धे सति यत् छग्रहणम् करोति तत् ज्ञापयति आचार्यः भवति एषा परिभाषा 
 सन्नियोगशिष्टानाम् अन्यतराभावे उभयोः अभावः इति ।
 तस्मात् छग्रहणम् कर्तव्यम् छस्य एव लुक् यथा स्यात् कुकः मा भूत् इति ।
 तुः सर्वस्य लोपः वक्तव्यः अन्त्यस्य लोपः मा भूत् इति ।
 सः तर्हि वक्तव्यः ।
 न वक्तव्यः । तुः सर्वलोपविज्ञानम् अन्त्यस्य वचनानर्थक्यात् ।
 तुः सर्वलोपः विज्ञायते ।
 कुतः ।
 अन्त्यस्य वचनानर्थक्यात् ।
 अन्त्यस्य लोपवचने प्रयोजनम् न अस्ति इति कृत्वा सर्वस्य भविष्यति ।
 अथ वा लुक् प्रकृतः ।
 सः अनुवर्तिष्यते ।
 अशक्यः लुक् अनुवर्तयितुम् ।
 किम् कारणम् ।
 विजयिष्ठकरिष्थयोः गुणदर्शनात् ।
 विजयिष्ठकरिष्थयोः गुणः दृश्यते ।
 विजयिष्ठः ।
 आसुतिम् करिष्ठः ।
 णौ इष्ठवत् प्रातिपदिकस्य ।
 णौ प्रातिपदिकस्य इष्ठवद्भावः वक्तव्यः ।
 किम् प्रयोजनम् ।
 पुंवद्भावरभावटिलोपयणादिपरार्थम् ।
 पुंवद्भावार्थम् ।
 एनीम् आचष्टे , एतयति ।
 श्येतयति ।
 रभावार्थम् ।
 पृथुम् आचष्टे , प्रथयति ।
 म्रदयति ।
 टिलोपार्थम् ।
 पटुम् आचष्टे पटयति ।
 यणादिपरार्थम् ।
 स्थूलम् आचष्टे स्थवयति ।
 दवयति ।
 किम् पुनः इदम् परिगणनम् आहोस्वित् उदाहरणमात्रम् ।
 उदाहरणमात्रम् इति आह ।
 प्रादयः अपि हि इष्यन्ते 
 प्रियम् आचष्टे प्रापयति ।
 भारद्वाजीयाः पठन्ति 
 णौ इष्ठवत् प्रातिपदिकस्य पुंवद्भावरभावटिलोपयणादिपरप्रादिविन्मतोर्लुक्कन्विध्यर्थम् इति ।
 किम् अयम् यिशब्दः आहोस्वित् यकारः ।
 किम् च अतः ।
 यदि लोपः अपि अनुवर्तते ततओ यिशब्दः ।
 अथ निवृत्तम् ततः यकारः ।
 कथम् इदम् विज्ञायते 
 हलादेः अङ्गस्य इति आहोस्वित् हलादेः ऋकारस्य इति ।
 युक्तम् पुनः इदम् विचारयितुम् ।
 ननु अनेन असन्दिग्धेन अङ्गविशेषणेन भवितव्यम् ।
 कथम् हि ऋकारस्य नाम हल् आदिः स्यात् अन्यस्य अन्यः ।
 अयम् आदिशब्दः अस्ति एव अवयववाची ।
 तत् यथा ऋगादिः , अर्धर्चादिः , श्लोकादिः इति ।
 अस्ति सामीप्ये वर्तते ।
 तत् यथा ।
 दधिभोजनम् अर्थसिद्धेः आदिः ।
 दधिभोजनसमीपे ।
 घृतभोजनम् आरोग्यस्य आदिः ।
 घृतभोजनसमीपे ।
 यावता सामीप्ये अपि वर्तते जायते विचारणा 
 हल्समीपस्य ऋकारस्य हलादेः अङ्गस्य इति ।
 किम् च अतः ।
 यदि विज्ञायते हलादेः अङ्गस्य इति अप्रथीयान् , अत्र न प्राप्नोति ।
 अथ विज्ञायते हलादेः ऋकारस्य इति अनृचीयान् , अत्र अपि प्राप्नोति ।
 उभयथा स्वृचीयान् इति अत्र प्राप्नोति ।
 अस्तु तावत् हलादेः अङ्गस्य इति ।
 कथम् अप्रथीयान् ।
 तद्धितान्तेन समासः भविष्यति ।
 न प्रथीयान् अप्रथीयान् इति ।
 भवेत् सिद्धम् यदा तद्धितान्तेन समासः ।
 यदा तु खलु समासात् तद्धितोत्पत्तिः तदा न सिध्यति ।
 न एव समासात् तद्धितोत्पत्त्या भवितव्यम् ।
 किम् कारणम् ।
 बहुव्रीहिणा उक्तत्वात् मत्वर्थस्य ।
 भवेत् यदा बहुव्रीहिः तदा न स्यात् ।
 यदा तु खलु तत्पुरुषः तदा प्राप्नोति ।
 न पृथुः अपृथुः ।
 अयम् अपि अपृथुः ।
 अयम् अपि अपृथुः ।
 अयम् अनयोः अप्रथीयान् इति ।
 न समासात् अजादिभ्याम् भवितव्यम् ।
 किम् कारणम् ।
 गुणवचनात् इति उच्यते न च समासः गुणवचनः इति ।
 यदा तर्हि समासात् विन्मतुपौ विन्मतुबन्तात् अजादी तदा प्राप्नुतः ।
 अविद्यमानाः पृथवः अपृथवः ।
 अपृथवः अस्य सन्ति अपृथुमान् ।
 अयम् अपृथुमान् ।
 अयम् अपृथुमान् ।
 अयम् अनयोः अप्रथीयान् इति ।
 न एषः दोषः ।
 अपृथवः एव न सन्ति कुतः यस्य अपृथवः इति ।
 इह कस्मात् न भवति 
 मातयति , भ्रातयति ।
 लोपः अत्र बाधकः भविष्यति ।
 इदम् इह सम्प्रधार्यम् ।
 टिलोपः क्रियताम् रभावः इति किम् अत्र कर्तव्यम् ।
 परत्वात् रभावः ।
 यदि पुनः अवशिष्टस्य रभावः उच्येत ।
 न एवम् शक्यम् ।
 इह अपि प्रसज्येत 
 कृतम् आचष्टे , कृतयति इति ।
 एवम् तर्हि परिगणनम् कर्तव्यम् ।
 पृथुमृदुकृशभृशदृढपरिवृढानाम् इति वक्तव्यम् ।
 प्रकृत्या एकाच् इति किम् इष्ठेय्मेयस्सु आहोस्वित् अविशेषेण ।
 किम् च अतः ।
 यदि अविशेषेण स्वी खी शौवम् अधुना इति अत्र अपि प्राप्नोति ।
 स्विखिनौ एव न स्तः ।
 कथम् ।
 उक्तम् एतत् ।
 एकाक्षरात् कृतः जातेः सप्तम्याम् च न तौ स्मृतौ ।
 स्ववान् खवान् इति एव भवितव्यम् ।
 शौवम् इति परत्वात् ऐजागमे कृते टिलोपेन भवितव्यम् ।
 अधुना इति सप्रकृतिकस्य सप्रत्ययकस्य स्थाने निपातनम् क्रियते ।
 इह तर्हि प्राप्नोति 
 द्रव्यम् ।
 यस्य ईति आदौ प्रकृतिभावः ।
 यस्य ईति यस्य लोपप्राप्तिः तस्य प्रकृतिभावः न च एतानि यस्य ईति आदौ ।
 एवम् अपि श्रिये हितः श्रीयः , ज्ञा देवता अस्य स्थालीपाकस्य ज्ञः स्थालीयापाकः इति अत्र प्राप्नोति ।
 तस्मात् इष्ठेय्मेयस्सु प्रकृतिभावः ।
 अथ इष्ठेय्मेयस्सु प्रकृतिभावे किम् उदाहरणम् ।
 प्रेयान् प्रेष्थः ।
 न एतत् अस्ति ।
 प्रादीनाम् असिद्धत्वात् न भविष्यति ।
 इदम् तर्हि श्रेयान् , श्रेष्ठः ।
 प्रकृत्या एकाच् इष्ठेय्मेयस्सु चेत् एकाचः उच्चारणसामर्थ्यात् अवचनात् प्रकृतिभावः ।
 प्रकृत्या एकाच् इष्ठेय्मेयस्सु चेत् तत् न ।
 किम् कारणम् ।
 एकाचः उच्चारणसामर्थ्यात् अन्तरेण अपि वचनम् प्रकृतिभावः भविष्यति ।
 विन्मतोः तु लुगर्थम् ।
 विन्मतोः तु लुगर्थम् प्रकृतिभावः वक्तव्यः ।
 स्रग्वितरः , स्रजीयान् , स्रग्वितमः , स्रजिष्ठः ।
 स्रुग्वत्तरः , स्रुचीयान् , स्रुग्वत्तमः , स्रुचिष्ठः ।
 ननु च विन्मतोः लुक् टिलोपम् बाधिष्यते ।
 कथम् अन्यस्य उच्यमानस्य अन्यस्य बाधकम् स्यात् ।
 असति खलु अपि सम्भवे बाधनम् भवति ।
 अस्ति च सम्भवः यत् उभयम् स्यात् ।
 यथा एव खलु अपि विन्मतोः लुक् टिलोपम् बाधते एव नः तद्धिते इति एतम् अपि बाधेत ।
 यतरः नः ब्रह्मीयान् ।
 ब्रह्मवत्तरः इति ।
 यत् तावत् उच्यते कथम् अन्यस्य उच्यमानस्य अन्यस्य बाधकम् स्यात् इति ।
 इदम् तावत् अयम् प्रष्टव्यः ।
 यदि तर्हि विन्मतोः लुक् न उच्येत किम् इह स्यात् इति ।
 टिलोपः इति आह ।
 टिलोपः चेत् न अप्राप्ते टिलोपे विन्मतोः लुक् आरभ्यते ।
 सः बाधकः भविष्यति ।
 यत् अपि उच्यते असति खलु अपि सम्भवे बाधनम् भवति ।
 अस्ति च सम्भवः यत् उभयम् स्यात् इति ।
 सति अपि सम्भवे बाधनम् भवति ।
 तत् यथा ।
 दधि ब्राह्मणेभ्यः दीयताम् तक्रम् कौण्डिन्याय इति सति अपि सम्भवे दधिदानस्य तक्रदानम् निवर्तकम् भवति ।
 एवम् इह अपि सति अपि सम्भवे विन्मतोः लुक् टिलोपम् बाधिष्यते ।
 यत् अपि उच्यते यथा एव खलु अपि विन्मतोः लुक् टिलोपम् बाधते एव नः तद्धिते इति एतम् अपि बाधेत इति ।
 न बाधते ।
 किम् कारणम् ।
 येन न अप्राप्ते तस्य बाधनम् ।
 न अप्राप्ते टिलोपे विन्मतोः लुक् आरभ्यते ।
 नः तद्धिते इति एतस्मिन् पुनः प्राप्ते च अप्राप्ते च ।
 अथ वा पुरस्तात् अपवादाः अनन्तरान् विधीन् बाधन्ते इति एवम् विन्मतोः लुक् टिलोपम् बाधिष्यते ।
 नः तद्धिते इति एतम् न बाधिष्यते ।
 यदि तर्हि विन्मतोः लुक् टिलोपम् बाधते पयिष्थः इति न सिध्यति ।
 पयसिष्थः इति प्राप्नोति ।
 यथालक्षणम् अप्रयुक्ते ।
 प्रकृत्या अके राजन्यमनुष्ययुवानः ।
 राजन्यमनुष्ययुवानः अके प्रकृत्या भवन्ति इति वक्तव्यम् ।
 राजन्यकम् , मानुष्यकम् , यौवनिका ।
 मपूर्वात् प्रतिषेधे वा हितनाम्नः ।
 मपूर्वात् प्रतिषेधे वा हितनाम्नः इति वक्तव्यम् ।
 समानः हैतनामः , समानः हैतनामनः इति च ।
 अथ किम् इदम् ब्राह्मस्य अजातौ अनः लोपार्थम् वचनम् आहोस्वित् नियमार्थम् ।
 कथ च लोपाथम् स्यात् कथम् व नियमार्थम् ।
 यदि तावत् अपत्ये इति वर्तते ततः नियमार्थम् ।
 अथ निवृत्तम् ततः लोपार्थम् ।
 अतः उत्तरम् पठति ब्राह्मस्य अजातौ लोपार्थम् वचनम् ।
 ब्राह्मस्य अजातौ लोपार्थम् वचनम् क्रियते ।
 अपत्ये इति निवृत्तम् ।
 तत्र अप्राप्तविधाने प्राप्तप्रतिषेधः ।
 तत्र अप्राप्तस्य टिलोपस्य विधाने प्राप्तस्य प्रतिषेधः वक्तव्यः ।
 ब्राह्मणः ।
 न वा पर्युदाससामर्थ्यात् ।
 न वा वक्तव्यः ।
 किम् कारणम् ।
 पर्युदाससामर्थ्यात् पर्युदासः अत्र भविष्यति ।
 अस्ति अन्यत् पर्युदासे प्रयोजनम् ।
 किम् ।
 या जातिः एव न अपत्यम् ।
 ब्राह्मी ओषधिः इति ।
 न वै अत्र इष्यते ।
 अनिष्टम् च प्राप्नोति इष्टम् च न सिध्यति ।
 एवम् तर्हि अनुवर्तते अपत्ये इति न तु अपत्ये इति अनेन निपातनम् अभिसम्बध्यते 
 ब्राह्मः इति निपात्यते अपत्ये अजातौ इति ।
 किम् तर्हि ।
 प्रतिषेधः अभिसम्बध्यते 
 ब्राह्मः इति निपात्यते ।
 अपत्ये जातौ न इति ।
 किमर्थम् इदम् उच्यते न नः तद्धिते इति एव सिद्धम् ।
 न सिध्यति ।
 अन् अणि इति प्रकृतिभावः प्रसज्येत ।
 अणि इति उच्यते णः च अयम् ।
 एवम् तर्हि सिद्धे सति यत् निपातनम् करोति तत् ज्ञापयति आचार्यः ताच्छीलिके णे अण्कृतानि भवन्ति ।
 किम् एतस्य ज्ञापने प्रयोजनम् ।
 चौरी तापसी इति अणन्तात् इति ईकारः सिद्धः भवति ।
 अत्र भ्रौणहत्ये किम् निपात्यते ।
 यकारादौ तद्धिते तत्वम् निपात्यते ।
 भ्रौणहत्ये तत्वनिपातनानर्थक्यम् सामान्येन कृतत्वात् ।
 भ्रौणहत्ये तत्वनिपातनम् अनर्थकम् ।
 किम् कारणम् ।
 सामान्येन कृतत्वात् ।
 सामान्येन एव अत्र तत्वम् भविष्यति ।
 हनः तः अचिण्णमुलोः इति ।
 ज्ञापकम् तु तद्धिते तत्वप्रतिषेधस्य ।
 एवम् तर्हि ज्ञापयति आचार्यः न तद्धिते तत्वम् भवति इति ।
 किम् एतस्य ज्ञापने प्रयोजनम् ।
 भ्रौणघ्नः , वार्त्रघ्नः इति अत्र तत्वम् न भवति ।
 ऐक्ष्वाकस्य स्वरभेदात् निपातनम् पृथक्त्वेन ।
 ऐक्ष्वाकस्य स्वरभेदात् निपातनम् पृथक्त्वेन कर्तव्यम् ।
 ऐक्ष्वाकः , ऐक्ष्वाकः ।
 एकश्रुत्या निर्देशात् सिद्धम् ।एकश्रुतिः स्वरसर्वनाम यथा नपुंसकम् लिङ्गसर्वनाम ।
 अथ मैत्रेये किम् निपात्यते ।
 मैत्रेये ढञि यादिलोपनिपातनम् ।
 मैत्रेये ढञि यादिलोपः निपात्यते ।
 इदम् मित्रयुशब्दस्य चतुः ग्रहणम् क्रियते ।
 गृष्ट्यादिषु प्रत्ययविध्यर्थम् पाठः क्रियते ।
 द्वितीये अध्याये यस्कादिषु लुगर्थम् ग्रहणम् क्रियते ।
 सप्तमे अध्याये इयादेशार्थम् ।
 इदम् चतुर्थम् यादिलोपार्थम् ।
 द्विर्ग्रहणम् शक्यम् अकर्तुम् ।
 बिदादिषु प्रत्ययविध्यर्थम् पाठः कर्तव्यः ।
 तत्र न एव अर्थः लुका न अपि यादिलोपेन ।
 इयादेशेन एव सिद्धम् ।
 न एवम् शक्यम् ।
 इह हि मैत्रेयकः सङ्घः इति सङ्घातलक्षणेषु अञ्यञिञाम् अण् इति अण् प्रसज्येत ।
 हिरण्मये किम् निपात्यते ।
 हिरण्मये यलोपवचनम् ।
 हिरण्मये यलोपः निपात्यते ।
 अथ हिरण्यये किम् निपात्यते ।
 हिरण्ययस्य छन्दसि मलोपवचनात् सिद्धम् ।
 हिरण्ययस्य छन्दसि मलोपः निपात्यते ।
 हिरण्ययी नः नयतु ।
 हिरण्ययाः पन्थानः आसन् ।
 हिरण्ययम् आसनम् ।
