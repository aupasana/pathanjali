 प्राग्वचनम् किमर्थम् ।
 प्राग्वचने उक्तम् ।
 किम् उक्तम् ।
 तत्र तावत् उक्तम् प्राग्वचनम् सकृद्विधानार्थम् ।
 अधिकारात् सिद्धम् इति चेत् अपवादविषये अण्प्रसङ्गः इति ।
 इह अपि प्राग्वचनम् क्रियते सकृद्विधानार्थम् ।
 सकृत् विहितः प्रत्ययः विहितः यथा स्यात् ।
 योगे योगे तस्य ग्रहणम् मा कार्षम् इति ।
 न एतत् अस्ति प्रयोजनम् ।
 अधिकारात् अपि एतत् सिद्धम् ।
 अधिकारः प्रतियोगम् तस्य अनिर्देशार्थः इति योगे योगे उपतिष्ठते ।
 अधिकारात् सिद्धम् इति चेत् अपवादविषये छप्रसङ्गः ।
 अधिकारात् सिद्धम् इति चेत् अपवादविषये छः प्राप्नोति ।
 उगवादिभ्यः यत् छः च इति छः अपि प्राप्नोति ।
 तस्मात् प्राग्वचनम् कर्तव्यम् ।
 अथ क्रिय्माणे अपि प्राग्वचने कथम् इदम् विज्ञायते ।
 प्राक् क्रीतात् याः प्रकृतयः आहोस्वित् प्राक् क्रीतात् ये अर्थाः इति ।
 किम् च अतः ।
 यदि विज्ञायते प्राक् क्रीतात् याः प्रकृतयः इति सः एव दोषः अपवादविषये अपि छप्रसङ्गः इति ।
 अथ विज्ञायते प्राक् क्रीतात् ये अर्थाः इति न दोषः भवति ।
 समाने अर्थे प्रकृतिविशेषात् उत्पद्यमानः यत् छम् बाधिष्यते ।
 यथा न दोषः तथा अस्तु. प्राक् क्रीतात् ये अर्थाः इति विज्ञायते ।
 कुतः एतत् ।
 तथा हि अयम् प्राधान्येन अर्थम् प्रतिनिर्दिशति ।
 इतरथा हि बह्व्यः तत्र प्रकृतयः पठ्यन्ते ।
 ततः याम् काम् चित् एवम् प्रकृतिम् अवधित्वेन उपाददीत ।
 अथ वा पुनः अस्तु प्राक् क्रीतात् याः प्रकृतयः इति ।
 ननु च उक्तम् अपवादविषये अपि छप्रसङ्गः इति ।
 न वा क्व चित् वावचनात् ।
 न वा एषः दोषः ।
 किम् कारणम् ।
 क्व चित् वावचनात् ।
 यत् अयम् क्वच् वावचनम् करोति विभाषा हविरपूपादिभ्यः इति तत् ज्ञापयति न अपवादविषये छः भवति इति ।
 यदि एवम् न अर्थः प्राग्वचनेन ।
 अधिकारात् सिद्धम् ।
 ननु च उक्तम् अधिकारात् सिद्धम् इति चेत् अपवादविषये छप्रसङ्गः इति ।
 परिहृतम् एतत् ण वा क्व चित् वावचनात् इति ।
 अथ किमर्थम् इयान् अवधिः गृह्यते न प्राक् ठञः इति एव उच्येत ।
 एतत् ज्ञापयति आचार्यः अर्थेषु अयम् भवति इति ।
 किम् एतस्य ज्ञापने प्रयोजनम् ।
 समाने अर्थे प्रकृतिविशेषात् उत्पद्यमानः यत् छम् बाधते ।
 यञ्ञ्यौ अञः पूर्वविप्रतिषिद्धम् सनङ्गूपानहौ प्रयोजनम् । यञ्ञ्यौ भवतः अञः पूर्वविप्रतिषेधेन ।
 किम् प्रयोजनम् षनङ्गूपानहौ प्रयोजनम् ।
 यतः अवकाशः शङ्कव्यम् दारु पिचव्यः कार्पासः ।
 अञः अवकाशः वार्ध्रम् वारत्रम् ।
 सनङ्गुः नाम चर्मविकारः ।
 तस्मात् उभयम् प्राप्नोति ।
 सनङ्गव्यम् चर्म ।
 ञ्यस्य अवकाशः औपानह्यम् दारु ।
 अञः सः एव ।
 उपानत् नाम चर्मविकारः ।
 तस्मात् उभयम् प्राप्नोति ।
 औपानह्यम् चर्म ।
 ढञ् च । ढञ् च भवति अञः पूर्वविप्रतिषेधेन ।
 ढञः अवकाशः छादिषेयम् तृणम् ।
 अञः सः एव ।
 छदिः नाम् चर्मविकारः ।
 तस्मात् उभयम् प्राप्नोति ।
 छादिषेयम् चर्म ।
 ढञ् भवति पूर्वविप्रतिषेधेन ।
 हविरपूपादिभ्यः विभाषायाः यत् । हविरपूपादिभ्यः विभाषायाः यत् भवति पूर्वविप्रतिषेधेन ।
 हविरपूपादिभ्यः विभाषायाः अवकाशः आमिक्ष्यम् आमिक्षीयम् पुरोडाश्यम् पुरोडाशीयम् ।
 यतः सः एव ।
 इह उभयम् प्राप्नोति ।
 चरव्याः तण्डुलाः ।
 यत् भवति पूर्वविप्रतिषेधेन ।
 अन्नविकारेभ्यः च । अन्नविकारेभ्यः च विभाषायाः यत् भवति पूर्वविप्रतिषेधेन ।
 अन्नविकारेभ्यः च विभाषायाः अवकाशः सुर्याः सुरीयाः ।
 यतः सः एव ।
 इह उभयम् प्राप्नोति ।
 सक्तव्याः धानाः इति ।
 यत् भवति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 इष्टवाची परशब्दः ।
 विप्रतिषेधे परम् यत् इष्टम् तत् भवति इति ।
 अयम् नाभिशब्दः गवादिषु पठ्यते. तत्र एव उच्यते नाभि नभम् च इति ।
 तत्र चोद्यते ।
 नाभेः नभभावे प्रत्ययानुपपत्तिः प्रकृत्यभावात् । नाभेः नभभावे प्रत्ययानुपपत्तिः ।
 किम् कारणम् ।
 प्रकृत्यभावात् ।
 विकृतेः प्रकृतौ अभिधेयायाम् प्रत्ययेन भवितव्यम् न च नाभिसञ्ज्ञिकायाः विकृतेः प्रकृतिः अस्ति ।
 यत् एव हि तन्मण्डलचक्राणाम् मण्डलचक्रम् तत् नभ्यम् इति उच्यते ।
 सिद्धम् तु शाखादिषु वचनात् ह्रस्वत्वम् च ।
 सिद्धम् एतत् ।
 कथम् ।
 शाखादिषु नाभिशब्दः पठितव्यः ह्रस्वत्वम् च वक्तव्यम् ।
 नाभिः इव नभ्यम् इति ।
 कः पुनः इह उपमार्थः ।
 यत् तत् अक्षधारणम् परिवर्तनम् वा ।
 अपरः आह यत् तत् अञ्जनोपाञ्जनम् इति ।
 न तर्हि इदानीम् इदम् वक्तव्यम् नाभि नभम् च इति ।
 वक्तव्यम् च ।
 किम् प्रयोजनम् ।
 यानि एतानि अरवन्ति चक्राणि तदर्थम् ।
 तत्र नाभिसञ्ज्ञिकायाः विकृतेः प्रकृतिः अस्ति ।
 यानि च अपि अनरवन्ति चक्राणि तदर्थम् अपि इदम् वक्तव्यम् ।
 दृश्यते हि समुदायात् अवयवस्य पृथक्त्वम् ।
 तत् यथा वार्क्षी शाखा इति ।
 गुणान्तरयोगात् च विकारशब्दः दृश्यते ।
 तत् यथा वैभीतकः यूपः खादिरम् चषालम् इति ।
 तत्र अवयवसमुदाये वृत्तिः भविष्यति ।
 अथ यः नभ्यार्थः वृक्षः कथम् तत्र भवितव्यम् ।
 नभ्यः वृक्षः नभ्या शिंशिपा इति ।
 नभ्यात् तु लुग्वचनम् । नभ्यात् तु लुक् वक्तव्यः ।
 सः तर्हि वक्तव्यः ।
 न वक्तव्यः ।
 तादर्थ्यात् ताच्छब्द्यम् भविष्यति ।
 नभ्यार्थः नभ्यः इति ।
 अयम् योगः शक्यः अवक्तुम् ।
 कथम् अशीतिशतम् कम्बल्यम् इति ।
 निपातनात् एतत् सिद्धम् ।
 किम् निपातनम् ।
 अपरिमाणविस्ताचितकम्बलेभ्यः न तद्धितलुकि इति ।
 इदम् तर्हि प्रयोजनम् सञ्ज्ञायाम् इति वक्ष्यामि इति ।
 इह मा भूत् ।
 कम्बलीयाः ऊर्णाः ।
 एतत् अपि न अस्ति प्रयोजनम् ।
 परिमाणपर्युदासेन पर्युदासे प्राप्ते तत्र कम्बलग्रहणम् क्रियते परिमाणार्थम् परिमाणम् च सञ्ज्ञा एव ।
 किम् इयम् प्राप्ते विभाषा आहोस्वित् अप्राप्ते ।
 कथम् च प्राप्ते कथम् वा अप्राप्ते ।
 उवर्णान्तात् इति वा नित्ये प्राप्ते अन्यत्र वा अप्राप्ते ।
 हविरपूपादिभ्यः अप्राप्ते ।
 हविरपूपादिभ्यः अप्राप्ते विभाषा ।
 प्राप्ते नित्यः विधिः ।
 चरव्याः तण्डुलाः ।
 यत्प्रकरणे रथात् च । यत्प्रकरणे रथात् च उपसङ्ख्यानम् ।
 रथाय हिता रथ्या ।
 वृषशब्दः अयम् अकारान्तः गृह्यते ।
 वृषन्शब्दः अपि नकारान्तः अस्ति ।
 तस्य उपसङ्ख्यानम् कर्तव्यम् वृषशब्दः च आदेशः वक्तव्यः वृष्णे हितम् इति विगृह्य वृष्यम् इति एव यथा स्यात् ।
 तथा ब्रह्मन्शब्दः नकारान्तः गृह्यते ।
 ब्राह्मणशब्दः च अकारान्तः अस्ति ।
 तस्य उपसङ्ख्यानम् कर्तव्यम् ब्रह्मन्शब्दः च आदेशः वक्तव्यः ब्राह्मणेभ्यः हितम् इति विगृह्य ब्रह्मण्यम् इति एव यथा स्यात् ।
 तत् तर्हि वक्तव्यम् ।
 न वक्तव्यम् ।
 समानार्थौ एतौ वृषशब्दः वृषन्शब्दः च ब्रह्मन्शब्दः ब्राह्मणशब्दः च ।
 आतः च समानार्थौ ।
 एवम् हि आह ।
 कुतः नु चरसि ब्रह्मन् ।
 कुतः नु चरसि ब्राह्मण इति ।
 तत्र द्वयोः शब्दयोः समानार्थयोः एकेन विग्रहः अपरस्मात् उत्पत्तिः भविष्यति अविरविकन्यायेन ।
 तत् यथा ।
 अवेः मांसम् इति विगृह्य अविकशब्दात् उत्पत्तिः भवति आविकम् इति ।
 एवम् इह अपि वृषाय हितम् इति विगृह्य वृष्यम् इति भविष्यति ।
 वृष्णे हितम् इति विगृह्य वाक्यम् एव ।
 तथा ब्रह्मणे हितम् इति विगृह्य ब्रह्मण्यम् इति भविष्यति ।
 ब्राह्मणेभ्यः हितम् इति विगृह्य वाक्यम् एव भविष्यति ।
 त्रैशब्द्यम् च इह साध्यम् ।
 तत् च एवम् सति सिद्धम् भवति ।
 भोगोत्तरपदात् खविधाने अनिर्देशः पूर्वपदार्थहितत्वात् । भोगोत्तरपदात् खविधाने अनिर्देशः ।
 अगमकः निर्देशः अनिर्देशः ।
 किम् कारणम् ।
 पूर्वपदार्थहितत्वात् ।
 उत्तरपदार्थप्रधानः तत्पुरुषः पूर्वपदार्थप्रधाने च प्रत्ययः इष्यते ।
 पितृभोगाय हिते प्राप्नोति पित्रे च एव हिते इष्यते ।
 एवम् तर्हि भोगीनर्प्रत्ययः विज्ञास्यते ।
 भोगीनर् इति चेत् वावचनम् ।
 भोगीनर् इति यदि प्रत्ययः विधीयते वावचनम् कर्तव्यम् मात्रीयः पित्रीयः इति अपि यथा स्यात् ।
 राजाचार्याभ्याम् नित्यम् । राजाचार्याभ्याम् नित्यम् इति वक्तव्यम् ।
 राजभोगीनः ।
 आचार्यात् अणत्वम् च ।
 आचार्यभोगीनः ।
 किम् भोगीनर्प्रत्ययः विधीयते इति अतः राजाचार्याभ्याम् नित्यम् इति वक्तव्यम् ।
 न इति आह ।
 सर्वथा राजाचार्याभ्याम् नित्यम् इति वक्तव्यम् ।
 इह च ग्रामणिभोगीनः सेनानिभोगीनः इति उत्तरपदे इति ह्रस्वत्वम् न प्राप्नोति ।
 इह च अब्भोगिनः इति अपः भि इति तत्वम् प्राप्नोति ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् भोगोत्तरपदात् खविधाने अनिर्देशः पूर्वपदार्थहितत्वात् इति ।
 न एषः दोषः ।
 अयम् भोगशब्दः अस्ति एव द्रव्यपदार्थकः ।
 तत् यथा भोगवान् अयम् देशः इति उच्यते यस्मिन् गावः सस्नानि च वर्तन्ते ।
 अस्ति क्रियापदार्थकः ।
 तत् यथा भोगवान् अयम् ब्राह्मणः इति उच्यते यः सम्यक् स्नानादीः क्रियाः अनुभवति ।
 तत् यः क्रियापदार्थकः तस्य अयम् ग्रहणम् ।
 यः च पितृस्थाभ्यः क्रियाभ्यः हितः सम्बन्धात् असौ पित्रे अपि हितः भवति ।
 यदि सम्बन्धात् अस्तु द्रव्यपदार्थकस्य अपि ग्रहणम् ।
 यः अपि हि पितृद्रव्याय हितः सम्बन्धात् असौ पित्रे हितः भवति ।
 अथ वा भोगशब्दः शरीरवाची अपि द्र्श्यते ।
 तत् यथा अहिः इव भोगैः पर्येति बाहुम् इति. अहिः इव शरीरैः इति गम्यते ।
 एवम् पितृशरीराय हितः पितृभोगीणः इति ।
 खविधाने पञ्चजनात् उपसङ्ख्यानम् । खविधाने पञ्चजनात् उपसङ्ख्यानम् कर्तव्यम् ।
 पञ्चजनाय हितः पञ्चजनीनः ।
 समानाधिकरणे इति वक्तव्यम् ।
 यः हि पञ्चानाम् जनाय हितः पञ्चजनीयः सः भवति ।
 सर्वजनात् ठञ् च । सर्वजनात् ठञ् वक्तव्यः खः च ।
 सर्वजनाय हितः सार्वजनिकः सार्वजनीनः ।
 समानाधिकरणे इति च वक्तव्यम् ।
 यः हि सर्वेषाम् जनाय हितः सर्वजनीयः सः ।
 महाजनात् नित्यम् । महाजनात् नित्यम् ठञ् वक्तव्यः ।
 महाजनाय हितः माहाजनिकः ।
 तत्पुरुषे इति वक्तव्यम् बहुव्रीहौ मा भूत् इति ।
 महान् जनः अस्य महाजनः महाजनाय हितः महाजनीयः ।
 यदि तर्हि अतिप्रसङ्गाः सन्ति इति उपाधिः क्रियते आद्यन्यासे अपि उपाधिः कर्तव्यः ।
 आत्मन्विश्वजने समानाधिकरणे इति वक्तव्यम् ।
 यः हिस् विश्वेषाम् जनाय हितः विश्वजनीयः सः भवति ।
 अथ मतम् एतत् अनभिधानात् आद्यन्यासे न भविष्यति इति इह अपि न अर्थः उपाधिग्रहणेन ।
 इह अपि अनभिधानात् न भविष्यति ।
 सर्वात् णस्य वावचनम् । सर्वात् णस्य वा इति वक्तव्यम् ।
 सार्वः सर्वीयः ।
 पुरुषात् वधे । पुरुषात् वधे इति वक्तव्यम् पौरुषेयः वधः ।
 अत्यल्पम् इदम् उच्यते पुरुषात् वधे इति ।
 पुरुषात् वधविकारसमूहतेनकृतेषु इति वक्तव्यम् पौरुषेयः वधः , पौरुषेयः विकारः , पौरुषेयः समूहः , तेन कृतम् पौरुषेयम् ।
 तदर्थम् इति कृत्यनामभ्यः ठञ् ।
 तदर्थम् इति कृत्यनामभ्यः ठञ् वक्तव्यः ।
 इन्द्रमहार्थम् ऐन्द्रमहिहम् गाङ्गामहिहम् काशेरुयज्ञिकम् ।
 न वा प्रयोजनेन कृतत्वात् ।
 न वा वक्तव्यम् ।
 किम् कारणम् ।
 प्रयोजनेन कृतत्वात् ।
 यत् हि इन्द्रमहार्थम् इन्द्रमहः तस्य प्रयोजनम् भवति ।
 तत्र प्रयोजनम् इति एव सिद्धम् ।
 उपध्यर्थम् इति प्रत्ययानुपपत्तिः । उपध्यर्थम् इति प्रत्ययस्य इह अनुपपत्तिः ।
 किम् कारणम् ।
 उपध्यभावात् ।
 विकृतेः प्रकृतौ अभिधेयायाम् प्रत्ययेन भवितव्यम् ।
 न च उपधिसञ्ज्ञिकायाः विकृतेः प्रकृतिः अस्ति ।
 यत् हि तत् रथाङ्गम् तत् औपधेयम् इति उच्यते ।
 सिद्धम् तु कृदन्तस्य स्वार्थे अञ्वचनात् । सिद्धम् एतत् ।
 कथम् ।
 कृदन्तस्य स्वार्थे अञ् वक्तव्यः ।
 उपधीयते उपधेयम् ।
 उपधेयम् एव औपधेयम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् उपध्यर्थम् इति प्रत्ययानुपपत्तिः इति ।
 न एतत् अस्ति ।
 अयम् उपधिशब्दः अस्ति एव कर्मसाधनः ।
 उपधीयते उपधिः इति ।
 अस्ति भावसाधनः ।
 उपधानम् उपधिः इति ।
 तत् यः भावसाधनः तस्य इदम् ग्रहणम् ।
 एवम् अपि न सिध्यति ।
 किम् कारणम् ।
 विकृतेः प्रकृतौ इति वर्तते ।
 प्रकृतिविकृतिग्रहणम् निवर्तिष्यते ।
 तत् च अवश्यम् निवर्त्यम् इहार्थम् उत्तराथम् च ।
 इहार्थम् तावत् ।
 बालेयाः तण्डुलाः ।
 उत्तरार्थम् ऋषभोपानहोः ञ्यः ।
 आर्षभ्यः वत्सः इति ।
 अथ तदर्थम् इति अनुवर्तते उताहो न ।
 किम् च अर्थः अनुवृत्त्या ।
 बाढम् अर्थः ।
 तत् अस्य तत् अस्मिन् स्यात् इति तदर्थे यथा स्यात् ।
 इह मा भूत् ।
 प्रासादः देवदत्तस्य स्यात् इति ।
 प्राकारः नगरस्य स्यात् इति ।
 यदि तदर्थम् इति अनुवर्तते ऋषभोपानहोः ञ्यः ऋषभार्थः घासः उपानदर्थः तिलकल्कः इति अत्र अपि प्राप्नोति ।
 एवम् तर्हि अनुवर्तते प्रकृतिविकृतिग्रहणम् ।
 ननु च उक्तम् बल्यृषभयोः न सिध्यति इति ।
 किम् पुनः भवान् विकारम् मत्वा आह बल्यृषभयोः न सिध्यति इति ।
 यदि तावत् यः प्रकृत्युपमर्देन भवति सः विकारः वैभीतकः यूपः खादिरम् चषालम् इति न सिध्यति ।
 अथ मतम् एतत् एव गुणान्तरयुक्तम् विकारः इति बल्यृषभयोः अपि सिद्धम् भवति ।
 गुणन्तरयुक्ताः हि तण्डुलाः बालेयाः गुणान्तरयुक्तः च वत्सः आर्षभः ।
 औपधेयम् तु न सिध्यति ।
 वचनात् स्वार्थिकः भविष्यति ।
 स्याद्ग्रहणम् किमर्थम् ।
 इह मा भूत् ।
 प्रासादः देवदत्तस्य प्राकारः नगरस्य इति ।
 अथ क्रियमाणे अपि स्याद्ग्रहणे इह कस्मात् न भवति ।
 प्रासादः देवदत्तस्य स्यात् ।
 प्राकारः नगरस्य स्यात् इति ।
 शक्यार्थे लिङ् इति वक्तव्यम् ।
 न एवम् शक्यम् ।
 इदानीम् एव हि उक्तम् न हि उपाधेः उपाधिः भवति विशेषणस्य वा विशेषणम् इति ।
 एवम् तर्हि इतिकरणः क्रियते ।
 ततः चेत् विवक्षा भवति ।
 विवक्षा च द्वयी ।
 अस्ति एव प्रायोक्त्री विवक्षा अस्ति लौकिकी ।
 प्रयोक्ता हि मृद्व्या स्निग्धया श्लक्ष्णया जिह्वया मृदून् स्निग्धान् श्लक्ष्णान् शब्दान् प्रयुङ्क्ते ।
 लौकिकी विवक्षा यत्र प्रायस्य सम्प्रत्ययः ।
 प्रायः इति लोकः व्यपदिश्यते ।
 न च प्रासादः देवदत्तस्य स्यात् प्राकारः नगरस्य स्यात् इति अत्र उत्पद्यमानेन प्रत्ययेन प्रायस्य सम्प्रत्ययः स्यात् ।
 यदि एवम् न अर्थः स्याद्ग्रहणेन ।
 न हि प्रासादः देवदत्तस्य स्यात् प्राकारः नगरस्य स्यात् इति अत्र उत्पद्यमानेन प्रत्ययेन प्रायस्य सम्प्रत्ययः स्यात् ।
 किमर्थम् सङ्ख्यायाः पृथग्ग्रहणम् क्रियते न सङ्ख्या अपि परिमाणम् एव तत्र परिमाणपर्युदासेन पर्युदासः भविष्यति ।
 एवम् तर्हि सिद्धे सति यत् सङ्ख्ययाः पृथग्ग्रहणम् करोति तत् ज्ञापयति आचार्यः अन्या सङ्ख्या अन्यत् परिमाणम् इति ।
 किम् एतस्य ज्ञापने प्रयोजनम् ।
 अपरिमाणबिस्ताचितकम्बएल्भ्यः न तद्धितलुकि इति द्वाभ्याम् शताभ्याम् क्रीता द्विशता त्रिशता परिमाणपर्युदासेन न भवति इति ।
 यदि एतत् ज्ञाप्यते तत् अस्य परिमाणम् सङ्ख्यायाः सञ्ज्ञासङ्घसूत्राध्ययनेषु इति विशेषणम् न प्रकल्पते परिमाणम् या सङ्ख्या इति ।
 इह च क्रीतवत् परिमाणत् इति सङ्ख्याविहितस्य प्रत्ययस्य अतिदेशः न प्रकल्पते ।
 शतस्य विकारः शत्यः शतिकः ।
 साहस्रः इति ।
 यत् तावत् उच्यते तत् ज्ञापयति आचार्यः अन्या सङ्ख्या अन्यत् परिमाणम् इति ।
 न्यायसिद्धम् एव एतत् ।
 भेदमात्रम् सङ्ख्या आह ।
 यत् च इषीकान्तम् यत् च अपरिमाणम् सर्वस्य सङ्ख्या भेदमात्रम् ब्रवीति ।
 परिमाणम् तु सर्वतः ।
 सर्वतः मानम् इति च अतः परिमाणम् इति ।
 प्रस्थस्य च समानाकृतेः न कुतः चित् विशेषः गम्यते न च उन्मानतः न परिमाणतः न प्रमाणतः ।
 किम् पुनः उन्मानम् किम् परिमाणम् किम् प्रमाणम् ।
 ऊर्ध्वमानम् किल उन्मानम् ।
 ऊर्ध्वम् यत् मीयते तत् उन्मानम् ।
 परिमाणम् तु सर्वतः । सर्वतः मानम् इति च अतः परिमाणम् ।
 कुत एतत् ।
 परिः सर्वतोभावे वर्तते ।
 आयामः तु प्रमाणम् स्यात् । आयामविवक्षायाम् प्रमाणम् इति एतत् भवति ।
 सङ्ख्या बाह्या तु सर्वतः ।
 आतः च सर्वतः सङ्ख्या बाह्या ।
 भेदभावम् ब्रवीति एषा न एषा मानम् कुतः चन । एवम् च कृत्वा सङ्ख्यायाः पृथग्ग्रहणम् क्रियते ।
 यत् अपि उच्यते तत् अस्य परिमाणम् सङ्ख्यायाः सञ्ज्ञासङ्घसूत्राध्ययनेषु इति विशेषणम् न प्रकल्पते इति ।
 आह अयम् परिमाणम् या सङ्ख्या इति ।
 न च अस्ति सङ्ख्या परिमाणम् ।
 तत्र वचनात् इयती विवक्षा भविष्यति ।
 यद् अपि उच्यते क्रीतवत् परिमाणत् इति सङ्ख्याविहितस्य प्रत्ययस्य अतिदेशः न प्रकल्पते इति ।
 सङ्ख्यायाः इति च तत्र वक्तव्यम् ।
 किम् पुनः इमे ठगादयः प्राक् अर्हात् भवन्ति आहोस्वित् सह अर्हेण ।
 कः च अत्र विशेषः ।
 ठगादयः प्राक् अर्हात् चेत् अर्हे तद्विधिः ।
 ठगादयः प्राक् अर्हात् चेत् अर्हे तद्विधिः ।
 अर्हे ठगादयः विधेयाः ।
 शतम् अर्हति शत्यः शतिकः ।
 साहरः इति ।
 वस्ने वसनात् सिद्धम् ।
 इह यः शतम् अर्हति शतम् तस्य वस्नः भवति ।
 तत्र सः अस्य अंशवस्नभृतयः इति एव सिद्धम् ।
 वस्ने वचनात् सिद्धम् इति चेत् मांसौदनिकादिषु अप्राप्तिः ।
 वस्ने वचनात् सिद्धम् इति चेत् मांसौदनिकादिषु अप्राप्तिः ।
 मांसौदनिकः अतिथिः श्वैतच्छत्रिकः कालायसूपिकः ।
 तथा गुणानाम् परिप्रश्नः भवति ।
 किम् अयम् ब्राह्मणः अर्हति ।
 शतम् अर्हति शत्यः शतिकः साहस्रः नैष्किकः इति न सिध्यति ।
 सन्तु तर्हि सहार्हेण ।
 आ अर्हात् चेत् भोजनादिषु अत्र्प्रसङ्गः । आ अर्हात् चेत् भोजनादिषु अत्र्प्रसङ्गः भवति ।
 भोजनम् अर्हति ।
 पानम् अर्हति इति ।
 किम् उच्यते भोजनादिषु अत्र्प्रसङ्गः इति यदा छेदादिभ्यः इति उच्यते ।
 अवश्यम् मांसौदनिकाद्यर्थम् योगविभागः कर्तव्यः ।
 तत् अर्हति ।
 ततः छेदादिभ्यः नित्यम् इति ।
 तस्मिन् क्रियमाणे भोजनादिषु अत्र्प्रसङ्गः भवति ।
 उक्तम् वा । किम् उक्तम् ।
 अनभिधानात् इति ।
 अनभिधानात् भोजनादिषु अतिप्रसङ्गः न भवति [ऋ भविष्यति] ।
 अथ वा योगविभागः न करिष्यते ।
 कथम् मांसौदनिकः अतिथिः श्वैतच्छत्रिकः कालायसूपिकः ।
 अस्मिन् दीयते अस्मै इति च एवम् एतत् सिद्धम् ।
 अथ वा पुनः अस्तु प्राक् अर्हात् ।
 ननु च उक्तम् ठगादयः प्राक् अर्हात् चेत् अर्हे तद्विधिः इति ।
 परिहृतम् एतत् वस्ने वचनात् सिद्धम् इति ।
 ननु च उक्तम् वस्ने वचनात् सिद्धम् इति चेत् मांसौदनिकादिषु अप्राप्तिः ।
 मांसौदनिकः अतिथिः श्वैतच्छत्रिकः कालायसूपिकः ।
 तथा गुणानाम् परिप्रश्नः भवति ।
 किम् अयम् ब्राह्मणः अर्हति ।
 शतम् अर्हति शत्यः शतिकः साहस्रः नैष्किकः इति न सिध्यति ।
 न एषः दोषः ।
 अस्मिन् दीयते अस्मै इति च एवम् एतत् सिद्धम् ।
 असमासे इति किमर्थम् ।
 परमनिष्केण क्रीतम् परमनैष्किकम् ।
 न एतत् अस्ति ।
 निष्कशब्दात् प्रत्ययः विधीयते ।
 तत्र कः प्रसङ्गः यत् परमनिष्कशब्दात् स्यात् ।
 न एव प्राप्नोति न अर्थः प्रतिषेधेन ।
 तदन्तविधिना प्राप्नोति ।
 ग्रहणवता प्रातिपदिकेन तदन्तिविधिः प्रतिषिध्यते ।
 निष्कादिषु असमासग्रहणम् ज्ञापकम् पूर्वत्र तदन्ताप्रतिषेधस्य । निष्कादिषु असमासग्रहणम् क्रियते ज्ञापकार्थम् ।
 किम् ज्ञाप्यम् ।
 पूर्वत्र तदन्त्विधेः प्रतिषेधः न भवति इति ।
 किम् एतस्य ज्ञापने प्रयोजनम् ।
 प्राक् वतेः ठञ् इति अत्र तदन्तविधिः सिद्धः भवति ।
 न एतत् अस्ति प्रयोजनम् ।
 ग्रहणवता प्रातिपदिकेन तदन्तिविधिः प्रतिषिध्यते ।
 न च ठञ्विधौ का चित् प्रकृतिः गृह्यते ।
 इदम् तर्हि प्रयोजनम् ।
 आ अर्हात् अगोपुच्छसङ्ख्यापरिमाणात् ठक् ।
 परमगोपुच्छेन क्रीतम् पारमगोपुच्छिकम् ।
 अत्र तदन्तविधिः सिद्धः भवति ।
 एतत् अपि न अस्ति प्रयोजनम् ।
 विधौ प्रतिषेधः प्रतिषेधः च अयम् ।
 एवम् तर्हि ज्ञापयति आचार्यः इतः उत्तरम् तदन्तविधेः प्रतिषेधः न भवति इति ।
 किम् एतस्य ज्ञापने प्रयोजनम् ।
 पार्याणतुरायणचान्द्रायणम् वर्तयति द्वैपारायणिकः त्रैपारायणिकः ।
 अत्र तदन्तविधिः सिद्धः भवति ।
 एतत् अपि न अस्ति प्रयोजनम् ।
 वक्ष्यति एतत् ।
 प्राक् वतेः सङ्ख्यापूर्वपदानाम् तदन्तग्रहणम् अलुकि ।
 पूर्वत्र एव तर्हि प्रयोजनम् ।
 खलयवमाषतिलवृषब्रह्मणः च इति ।
 कृष्णतिलेभ्यः हितः कृष्णतिल्यः ।
 राजमाषेभ्यः हितम् राजमाष्यम् ।
 प्राक् वतेः सङ्ख्यापूर्वपदानाम् तदन्तग्रहणम् अलुकि ।
 प्राक् वतेः सङ्ख्यापूर्वपदानाम् तदन्तग्रहणम् अलुकि कर्तव्यम् ।
 पार्याणतुरायणचान्द्रायणम् वर्तयति द्वैपारायणिकः त्रैपारायणिकः ।
 अलुकि इति किमर्थम् ।
 द्वाभ्याम् शूर्पाभ्याम् क्रीतम् द्विशूर्पम् ।
 त्रिशूर्पम् ।
 द्विशूर्पेण क्रीतम् द्वैशौर्पिकम् ।
 त्रैशौर्पिकम् ।
 शतप्रतिषेधे अन्यशतत्वे अप्रतिषेधः ।
 शतप्रतिषेधे अन्यशतत्वे प्रतिषेधः न भवति इति वक्तव्यम्. इह मा भूत् ।
 शतेन क्रीतम् शत्यम् शाटकशतम् इति ।
 अन्यशतत्वे इति किम् ।
 शतकम् निदानम् ।
 डतेः च इति वक्तव्यम् इह अपि यथा स्यात् ।
 कतिभिः क्रीतम् कतिकम् ।
 किम् पुनः कारणम् न सिध्यति ।
 त्यन्तायाः न इति प्रतिषेधः प्राप्नोति ।
 तिप्रतिषेधात् डतिग्रहणम् इति चेत् अर्थवद्ग्रहणात् सिद्धम् ।
 अर्थवतः तिशब्दस्य ग्रहणम् न च डतेः तिशब्दः अर्थवान् ।
 न एषा परिभाषा इह शक्या विज्ञातुम् ।
 न हि केवलेन प्रत्ययेन अर्थः गम्यते ।
 केन तर्हि ।
 सप्रकृतिकेन ।
 क्व तर्हि एषा परिभाषा भवति ।
 यानि एतानि शब्दसङ्घातग्रहणानि ।
 तत् तर्हि वक्तव्यम् ।
 न वक्तव्यम् ।
 अर्थवद्ग्रहणात् सिद्धम् ।
 ननु च उक्तम् न एषा परिभाषा इह शक्या विज्ञातुम् ।
 न हि केवलेन प्रत्ययेन अर्थः गम्यते इति ।
 केवलेन अपि प्रत्ययेन अर्थः गम्यते ।
 कथम् ।
 उक्तम् अन्वयव्यतिरेकाभ्याम् ।
 कस्य अयम् इट् विधीयते ।
 कनः इति आह ।
 तत् कनः ग्रहणम् कर्तव्यम् ।
 अक्रियमाणे हि कनः ग्रहणे प्रत्ययाधिकारात् प्रत्ययः अयम् विज्ञायेत ।
 टित्करणसामर्थ्यात् आदिः भविष्यति ।
 अस्ति अन्यत् टित्करणे प्रयोजनम् ।
 टितः इति ईकारः यथा स्यात् ।
 अकारान्तप्रकरणे ईकारः न च एषः अकारान्तः ।
 एवम् अपि कुतः एतत् टित्करणसामर्थ्यात् आदिः भविष्यति न पुनः अकारान्तप्रकरणे सति अनकारान्तात् अपि ईकारः स्यात् ।
 तस्मात् कणः ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 सङ्ख्यायाः अतिशदन्तायाः कन् इति ।
 तत् वै प्रथमानिर्दिष्टम् षष्ठीनिर्दिष्टेन च इह अर्थः ।
 वतोः इति एषा पञ्चमी कन् इति प्रथमायाः षष्ठीम् प्रकल्पयिष्यति तस्मात् इति उत्तरस्य इति ।
 प्रत्ययविधिः अयम् ।
 न च प्रत्ययविधौ पञ्चम्याः प्रकल्पिकाः भवन्ति ।
 न अयम् प्रत्ययविधिः ।
 विहितः प्रत्ययः प्रकृतः च अनुवर्तते ।
 असञ्ज्ञायाम् इति किमर्थम् ।
 त्रिंशत्कः विंशत्कः ।
 कथम् च अत्र कन् भवति ।
 सङ्ख्यायाः कन् भवति इति ।
 अतिशदन्तायाः इति प्रतिषेधः प्राप्नोति ।
 एवम् तर्हि आचार्यप्रवृत्तिः ज्ञापयति भवति अत्र कन् इति यत् अयम् विंशतिकात् खः इति प्रत्ययान्तनिपातनम् करोति ।
 विंशतेः एतत् ज्ञापकम् स्यात् ।
 न इति आह ।
 योगापेक्षम् ज्ञापकम् ।
 अथ वा योगविभागः करिष्यते ।
 विंशतित्रिंशभ्याम् कन् भवति इति ।
 ततः ड्वुन् असञ्ज्ञायाम् इति ।
 टिथन् अर्धात् च ।
 टिथन् अर्धात् च इति वक्तव्यम् ।
 अर्धिकः अर्धिकी ।
 कार्षापणात् वा प्रतिः च ।
 कार्षापणात् टिठन् वक्तव्यः वा च प्रतिः आदेशः वक्तव्यः ।
 कार्षापणिकः कार्षापणिकी प्रतिकः प्रतिकी ।
 द्विगोः लुकि उक्तम् ।
 किम् उक्तम् ।
 तत्र तावत् उक्तम् द्विगोः लुकि तन्निमित्तग्रहणम्. अर्थविशेषासम्प्रत्यये अतन्निमित्तात् अपि इति ।
 इह अपि द्विगोः लुकि तन्निमित्तग्रहणम् कर्तव्यम् ।
 द्विगोः निमित्तम् यः तद्धितः तस्य लुक् भवति इति वक्तव्यम् ।
 इह मा भूत् ।
 द्वाभ्याम् शूर्पाभ्याम् क्रीतम् द्विशूर्पम् ।
 त्रिशूर्पम् ।
 द्विशूर्पेण क्रीतम् द्वैशौर्पिकम् ।
 त्रैशौर्पिकम् ।
 अर्थविशेषासम्प्रत्यये अतन्निमित्तात् अपि ।
 अर्थविशेषस्य असम्प्रत्यये अतन्निमित्तात् अपि वक्तव्यम् ।
 किम् प्रयोजनम् ।
 द्वयोः शूर्पयोः समाहारः द्विशूर्पी ।
 द्विशूर्प्या क्रीतम् इति विगृह्य द्विशूर्पम् इति एव यथा स्यात् ।
 अथ क्रियमाणे अपि तन्निमित्तग्रहणे कथम् इदम् विज्ञायते ।
 तस्य निमित्तम् तन्निमित्तम् तन्निमित्तात् इति आहोस्वित् सः निमित्तम् अस्य सः अयम् तन्निमित्तः तन्निमित्तात् इति ।
 किम् च अतः ।
 यदि विज्ञायते तस्य निमित्तम् तन्निमित्तम् तन्निमित्तात् इति क्रियमाणे अपि तन्निमित्तग्रहणे अत्र प्राप्नोति ।
 द्वाभ्याम् शूर्पाभ्याम् क्रीतम् द्विशूर्पम् ।
 त्रिशूर्पम् ।
 द्विशूर्पेण क्रीतम् द्वैशौर्पिकम् ।
 त्रैशौर्पिकम् ।
 अथ विज्ञायते सः निमित्तम् अस्य सः अयम् तन्निमित्तः तन्निमित्तात् इति न दोषः भवति ।
 यथ न दोषः तथा अस्तु ।
 सः निमित्तम् अस्य सः अयम् तन्निमित्तः तन्निमित्तात् इति विज्ञायते ।
 कुतः एतत् ।
 यत् अयम् आह अर्थविशेषासम्प्रत्यये अतन्निमित्तात् अपि इति ।
 तत् तर्हि तन्निमित्तग्रहणम् कर्तव्यम् ।
 न कर्तव्यम् ।
 द्विगोः इति न एषा पञ्चमी ।
 का तर्हि ।
 सम्बन्धषष्ठी ।
 द्विगोः तद्धितस्य लुक् भवति ।
 किम् च द्विगोः तद्धितः ।
 निमित्तम् ।
 यस्मिन् द्विगुः इति एतत् भवति ।
 कस्मिन् च एतत् भवति ।
 प्रत्यये ।
 इदम् तर्हि वक्तव्यम् अर्थविशेषासम्प्रत्यये अतन्निमित्तात् अपि इति ।
 एतत् च न वक्तव्यम् ।
 इह अस्माभिः त्रैशब्द्यम् साध्यम् ।
 द्वाभ्याम् शूर्पाभ्याम् क्रीतम् द्विशूर्पम् ।
 त्रिशूर्पम् ।
 द्विशूर्पेण क्रीतम् द्वैशौर्पिकम् ।
 त्रैशौर्पिकम् इति ।
 तत्र द्वयोः शब्दयोः समानार्थयोः एकेन विग्रहः अपरस्मात् उत्पत्तिः भविष्यति अविरविकन्यायेन ।
 तत् यथा ।
 अवेः मांसम् इति विगृह्य अविकशब्दात् उत्पत्तिः भवति ।
 एवम् इह अपि द्वाभ्याम् शूर्पाभ्याम् क्रीतम् इति विगृह्य द्विशूर्पम् इति भविष्यति ।
 द्विशूर्प्या क्रीतम् इति विगृह्य वाक्यम् एव भविष्यति ।
 अथ असञ्ज्ञायाम् इति किमर्थम् ।
 पाञ्चलोहितिकम् पाञ्चकलापिकम् ।
 सञ्ज्ञाप्रतिषेधानर्थक्यम् च तन्निमित्तत्वात् लोपस्य ।
 सञ्ज्ञाप्रतिषेधः च अनर्थकः ।
 किम् कारणम् ।
 तन्निमित्तत्वात् लोपस्य ।
 न अन्तरेण तद्धितम् तद्धितस्य च लुकम् द्विगुः सञ्ज्ञा अस्ति ।
 यः तस्मात् उत्पद्यते न असु तन्निमित्तम् स्यात् ।
 एवम् तर्हि इदम् स्यात् ।
 पञ्चानाम् लोहितानाम् समाहारः पञ्चलोहिती पञ्चलोहित्या क्रीतम् ।
 अत्र अपि पञ्चलोहितम् इति एव भवितव्यम् ।
 कथम् ।
 उक्तम् हि एतत् अर्थविशेषासम्प्रत्यये अतन्निमित्तात् अपि इति ।
 उक्तम् सङ्ख्यात्वे प्रयोजनम् तस्मात् इह अध्यर्धग्रहणानर्थक्यम् ।
 उक्तम् सङ्ख्यात्वे अध्यर्धग्रहणस्य प्रयोजनम् ।
 किम् उक्तम् ।
 अध्यर्धग्रहणम् च समासकन्विध्यर्थम् लुकि च अग्रहणम् इति ।
 तस्मात् इह अध्यर्धग्रहणानर्थक्यम् ।
 तस्मात् इह अध्यर्धग्रहणम् अनर्थकम् ।
 द्विगोः इति एव लुक् सिद्धः ।
 कार्षापणसहस्राभ्याम् सुवर्णशतमानयोः उपसङ्ख्यानम् कर्तव्यम् ।
 अध्यर्धसुवर्णम् अध्यर्धसौवर्णिकम् अध्यर्धशतमानम् अध्यर्धशातमानम् द्विशतमानम् द्विशातमानम्
 द्वित्रिभ्याम् द्वैयोग्यम् ।
 द्वित्रिभ्याम् इति यत् उच्यते द्वैयोग्यम् एतत् द्रष्टव्यम् ।
 किम् इदम् द्वैयोग्यम् इति ।
 द्वयोः योगयोः भवम् द्वियोगम् ।
 द्वियोगस्य भावः द्वैयोग्यम् इति ।
 द्वेष्यम् विजानीयात् अविशेषेण इतः उत्तरम् द्वित्रिभ्याम् इति ।
 तत् आचार्यः सुहृत् भूत्वा अन्वाचष्टे द्वित्रिभ्याम् द्वैयोग्यम् इति ।
 तत्र च बहुग्रहणम् ।
 तत्र च बहुग्रहणम् कर्तव्यम् ।
 बहुनिष्कम् बहुनैष्किकम् ।
 बहुबिस्तम् बहुबैस्तिकम् ।
 खार्याः ईकन् केवलायाः च ।
 खार्याः ईकन् केवलायाः च इति वक्तव्यम् ।
 खारीकम् ।
 काकिण्याः च उपसङ्ख्यानम् ।काकिण्याः च उपसङ्ख्यानम् कर्तव्यम् ।
 अध्यर्धकाकिणीकम् द्विकाकिणीकम् ।
 केवलायाः च ।
 केवलायाः च इति वक्तव्यम् ।
 काकिणीकम् ।
 शतशाणाभ्याम् वा ।
 शतशाणाभ्याम् वा इति वक्तव्यम् ।
 अध्यर्धशतम् अध्यर्धशत्यम् पञ्चशतम् पञ्चशत्यम् अध्यर्धशाणम् अध्यर्धशाण्यम् पञ्चशाणम् पञ्चशाण्यम् ।
 द्वित्रिपूर्वात् अण् च ।
 द्वित्रिपूर्वात् अण् च इति वक्तव्यम् ।
 द्विशाणम् त्रिशाणम् द्वैशाणम् त्रैशाणम् द्विशाण्यम् त्रिशाण्यम् ।
 तेन क्रीतम् इति करणात् ।
 तेन क्रीतम् इति अत्र करणात् इति वक्तव्यम् ।
 इह मा भूत् ।
 देवदत्तेन क्रीतम् ।
 यज्ञदत्तेन क्रीतम् इति ।
 अकर्त्रेकान्तात् ।
 अकर्त्रेकान्तात् इति वक्तव्यम् ।
 इह मा भूत् ।
 देवदत्तेन पाणिना क्रीतम् इति ।
 सङ्ख्यैकवचनात् द्विगोः च उपसङ्ख्यानम् ।
 सङ्ख्यायाः इति वक्तव्यम् ।
 इह अपि यथा स्यात् ।
 पञ्चभिः क्रीतम् पञ्चकम् ।
 किम् पुनः कारणम् न सिध्यति ।
 एकवचनान्तात् इति वक्ष्यति ।
 तस्य अयम् पुरस्तात् अपकर्षः ।
 एकवचनात् ।
 एकवचनान्तात् इति वक्तव्यम् ।
 इह मा भूत् ।
 शूर्पाभ्याम् क्रीतम् ।
 शूर्पैः क्रीतम् इति ।
 द्विगोः च ।
 द्विगोः च इति वक्तव्यम् ।
 इह अपि यथा स्यात् ।
 द्वाभ्याम् शूर्पाभ्याम् क्रीतम् द्विशूर्पम् त्रिशूर्पम् इति ।
 यदि एकवचनान्तात् इति उच्यते मुद्गैः क्रीतम् मौद्गिकम् माषैः क्रीतम् माषिकम् इति न सिध्यति ।
 परिमाणस्य सङ्ख्यायाः यत् एकवचनम् तदन्तात् इति वक्तव्यम् ।
 तत् तर्हि एकवचनान्तात् इति वक्तव्यम् ।
 तस्मिन् च क्रियमाणे बहु वक्तव्यम् भवति ।
 न वक्तव्यम् ।
 कस्मात् न भवति शूर्पाभ्याम् क्रीतम् ।
 शूर्पैः क्रीतम् इति ।
 उक्तम् वा ।
 किम् उक्तम् ।
 अनभिधानात् इति ।
 यदि एवम् करणात् अकर्त्रेकान्तात् इति अपि न वक्तव्यम् ।
 कर्तुः कर्त्रेकान्तात् वा कस्मात् न भवति ।
 अनभिधानात् ।
 संयोगनिपातयोः कः विशेषः ।
 संयोगः नाम सः भवति इदम् कृत्वा इदम् अवाप्यते इति ।
 उत्पातः नाम सः भवति यादृच्छिकः भेदः वा छेदः वा पद्मम् वा पर्णम् वा ।
 तस्यनिमित्तप्रकरणे वातपित्तश्लेष्मभ्यः शमकोपनयोः उपसङ्ख्यानम् ।
 तस्यनिमित्तप्रकरणे वातपित्तश्लेष्मभ्यः शमकोपनयोः उपसङ्ख्यानम् कर्तव्यम् ।
 वातस्य शमनम् कोपनम् वा वातिकम् ।
 पैत्तिकम् श्लैष्मिकम् ।
 सन्निपातात् च ।
 सन्निपातात् च इति वक्तव्यम् ।
 सान्निपातिकम् ।
 यत्प्रकरणे ब्रह्मवर्चसात् च ।
 यत्प्रकरणे ब्रह्मवर्चसात् च उपसङ्ख्यानम् कर्तव्यम् ।
 ब्रह्मवर्चसस्य निमित्तम् ब्रह्म्वर्चस्यः ।
 उत्पातः वा ।
 तद् अस्मिन् दीयते अस्मै इति च ।
 तद् अस्मिन् दीयते अस्मै इति च इति वक्तव्यम् ।
 पञ्च वृद्धिः वा आयः वा लाभः वा शुल्कः वा उपदा वा दीयते अस्मै पञ्चकः ।
 सप्तकः ।
 अष्टकः ।
 नवकः ।
 दशकः ।
 तत् तर्हि उपसङ्ख्यानम् कर्तव्यम् ।
 न कर्तव्यम् ।
 यत् हि यस्मै दीयते तस्मिन् अपि तत् दीयते ।
 तत् अस्मिन् दीयते इति एव सिद्धम् ।
 ठन्प्रकरणे अनन्तात् उपसङ्ख्यानम् ।
 ठन्प्रकरणे अनन्तात् उपसङ्ख्यानम् कर्तव्यम् ।
 द्वितीयकः ।
 तृतीयकः ।
 किम् पुनः कारणम् न सिध्यति ।
 पूरणात् इति उच्यते ।
 न च एतत् पूरणान्तम् ।
 अना एतत् पर्यवपन्नम् ।
 पूरणम् नाम अर्थः ।
 तम् अर्थम् आह तीयशब्दः ।
 पूरणम् सः असौ भवति ।
 पूरणन्तात् स्वार्थे भागे अन् ।
 सः अपि पूरणम् भवति एव ।
 तत् पचति इति द्रोणात् अण् च ।
 तत् पचति इति द्रोणात् अण् च इति वक्तव्यम् ।
 द्रोणम् पचति ।
 द्रौणी ।
 द्रौणिकी ।
 कुलिजात् च इति सिद्धे लुक्खग्रहणानर्थक्यम् पूर्व्समिन् त्रिकभावात् ।
 कुलिजात् च इति एव सिद्धम् ।
 न अर्थः लुक्खग्रहणेन ।
 किम् कारणम् ।
 पूर्वस्मिन् त्रिकभावात् ।
 पूर्वस्मिन् योगे सर्वः एषः त्रिकः निर्दिश्यते ।
 द्व्याढकी ।
 द्व्याढिकी ।
 द्व्याढकीना ।
 सञ्ज्ञायाम् स्वार्थे ।
 सञ्ज्ञायाम् स्वार्थे प्रत्ययः उत्पाद्यः ।
 पञ्च एव पञ्चकाः शकुनयः ।
 त्रिकाः शालङ्कायनाः ।
 सप्तकाः ब्रह्मवृक्षाः ।
 ततः परिमाणिनि ।
 ततः परः प्रत्ययः परिमाणिनि इति वक्तव्यम् ।
 पञ्चकः सङ्घः ।
 दशकः सङ्घः ।
 जीवितपरिमाणे च उपसङ्ख्यानम् ।
 जीवितपरिमाणे च उपसङ्ख्यानम् कर्तव्यम् ।
 षष्टिः जीवितपरिमाणम् अस्य षाष्टिकः ।
 साप्ततिकः ।
 जीवितपरिमाणे च इति अनर्थकम् वचनम् कालात् इति सिद्धत्वात् ।
 जीवितपरिमाणे च इति अनर्थकम् वचनम् ।
 किम् कारणम् ।
 कालात् इति सिद्धत्वात् ।
 कालात् इति एव सिद्धम् ।
 इह यस्य षष्टिः जीवितपरिमाणम् षष्तिम् असु भूतः भवति ।
 तत्र तम् अधीष्टः भृतः भूतः भावी इति एव सिद्धम् ।
 अवश्यम् च एतत् एवम् विज्ञेयम् ।
 इह वचने हि लुक्प्रसङ्गः ।
 इह हि क्रियमाणे लुक् प्रसज्येत द्विषाष्टिकः ।
 त्रिषाष्टिकः ।
 अनेन सति लुक् भवति ।
 तेन सति कस्मात् न भवति ।
 आ अर्हात् इति उच्यते ।
 न सिध्यति ।
 किम् कारणम् ।
 न हि इमे कालशब्दाः ।
 किम् तर्हि सङ्ख्याशब्दाः इमे ।
 इमे अपि कालशब्दाः ।
 कथम् ।
 सङ्ख्या सङ्ख्येये वर्तते ।
 यदि तर्हि यः यः काले वर्तते सः सः कालशब्दः रमणीयादिषु अत्रिप्रसङ्गः भवति ।
 रमणीयम् कालम् भूतः ।
 शोभनम् कालम् भूतः ।
 अथ मतम् एतत् ।
 काले दृष्टः शब्दः कालशब्दः कालम् यः न व्यभिचरति इति न रमणीयादिषु अत्रिप्रसङ्गः भवति ।
 जीवितपरिमाणे तु उपसङ्ख्यानम् कर्तव्यम् ।
 इह च उपसङ्ख्यानम् कर्तव्यम् ।
 वार्षशतिकः ।
 वार्षसहस्रिकः इति ।
 किम् पुनः कारणम् न सिध्यति ।
 न हि वर्षशतशब्दः सङ्ख्या ।
 किम् तर्हि सङ्ख्येये वर्तते वर्षशतशब्दः ।
 एवम् तर्हि अन्येभ्यः अपि दृश्यते खारशताद्यर्थम् ।
 अन्येभ्यः अपि दृश्यते इति वक्तव्यम् ।
 किम् प्रयोजनम् ।
 खारशताद्यर्थम् ।
 खारशतिकः राशिः ।
 खारसहस्त्रिकः राशिः ।
 अयम् तर्हि दोषः ।
 इह वचने हि लुक्प्रसङ्गः इति ।
 न ब्रूमः यत्र क्रियमाणे दोषः तत्र कर्तव्यम् इति ।
 किम् तर्हि ।
 यत्र क्रियमाणे न दोषः तत्र कर्तव्यम् ।
 क्व च क्रियमाणे न दोषः ।
 परम् अर्हात् ।
 तत् तर्हि उपसङ्ख्यानम् कर्तव्यम् ।
 न कर्तव्यम् ।
 कालात् इति एव सिद्धम् ।
 ननु च उक्तम् न इमे कालशब्दाः ।
 किम् तर्हि ।
 सङ्ख्याशब्दाः इति ।
 ननु च उक्तम् इमे अपि कालशब्दाः ।
 कथम् ।
 सङ्ख्या सङ्ख्येये वर्तते ।
 ननु च उक्तम् यदि तर्हि यः यः काले वर्तते सः सः कालशब्दः रमणीयादिषु अत्रिप्रसङ्गः भवति इति ।
 उक्तम् वा ।
 किम् उक्तम् ।
 अनभिधानात् इति ।
 अनभिधानात् रमणीयादिषु उत्पत्तिः न भविष्यति ।
 स्तोमे डविधिः पञ्चदशाद्यर्थः ।
 स्तोमे डः विधेयः ।
 किम् प्रयोजनम् ।
 पञ्चदशाद्यर्थः ।
 पञ्चदशः स्तोमः ।
 सप्तदशः स्तोमः इति ।
 इमे विंशत्यादयः सप्रकृतिकाः सप्रत्ययकाः निपात्यन्ते ।
 तत्र न ज्ञायते का प्रकृतिः कः प्रत्ययः कः प्रत्ययार्थः इति ।
 तत्र वक्तव्यम् इयम् प्रकृतिः अयम् प्रत्ययः अयम् प्रत्ययार्थः इति ।
 इमे ब्रूमः द्विशब्दात् अयम् दशदर्थाभिदाहिनः स्वार्थे शतिच्प्रत्ययः निपात्यते विन्भावः च ।
 द्वौ दशतौ विंशतिः ।
 विंशत्यादयः दशात् चेत् समासवचनानुपपत्तिः ।
 विंशत्यादयः दशात् चेत् समासः न उपपद्यते ।
 विंशतिगवम् इति ।
 किम् कारणम् ।
 द्रव्यम् अनभिहितम् ।
 तस्य अनभिहितत्वात् षष्ठी प्राप्नोति ।
 षष्ठ्यन्तम् च समासे पूर्वम् निपतति ।
 तत्र गोविंशतिः इति प्राप्नोति ।
 न च एवम् भवितव्यम् ।
 भवितव्यम् च विंशतिगवम् तु न सिध्यति ।
 इह च त्रिंशत्पूली चत्वारिंशत्पूली समानाधिकरणलक्षणः समासः न प्राप्नोति ।
 वचनम् च विधेयम् ।
 विंशतिः ।
 द्वित्वात् दशतोः द्वयोः द्विवचनम् इति द्विवचनम् प्राप्नोति ।
 एवम् तर्हि परिमाणिनि विंशत्यादयः भविष्यन्ति ।
 परिमाणिनि चेत् पुनः स्वार्थे प्रत्ययविधानम् ।
 परिमाणिनि चेत् पुनः स्वार्थे प्रत्ययः विधेयः ।
 विंशकः सङ्घः ।
 षष्ठीवचनविधिः च ।
 षष्ठी च विधेया ।
 गवाम् विंशतिः ।
 द्रव्यम् अभिहितम् ।
 तस्य अभिहितत्वात् षष्ठी न प्राप्नोति ।
 एकवचनम् च विधेयम् ।
 विंशतिः गावः ।
 गोभिः सामानाधिकरण्यात् बहुषु बहुवचनम् इति बहुवचनम् प्राप्नोति ।
 अनारम्भः वा प्रातिपदिकविज्ञानात् यथा सहस्रादिषु ।
 अनारम्भः वा पुनः विंशत्यादीनाम् न्याय्यः ।
 कथम् सिध्यति ।
 प्रातिपदिकविज्ञानात् ।
 कथम् प्रातिपदिकविज्ञानम् ।
 विंशत्यादयः अव्युत्पन्नानि प्रातिपदिकानि यथा सहस्रादिषु ।
 तत् यथा सहस्रम् अयुतम् अर्बुदम् इति न च अनुगमः क्रियते भवति च अभिधानम् ।
 यथा सहस्रादिषु इति उच्यते ।
 अथ सहस्रादिषु अपि कथम् भवितव्यम् ।
 सहस्रम् गवाम् ।
 सहस्रम् गावः ।
 सहस्रगवम् ।
 गोसहस्रम् इति ।
 यावता अत्र अपि सन्देहः न असूया कर्तव्या यत्र अनुगमः क्रियते ।
 ननु च उक्तम् विंशत्यादयः दशात् चेत् समासवचनानुपपत्तिः ।
 परिमाणिनि चेत् पुनः स्वार्थे प्रत्ययविधानम् ।
 षष्ठीवचनविधिः च इति ।
 न एषः दोषः ।
 समुदाये विंशत्यादयः भविष्यन्ति ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 सङ्घः इति वर्तते ।
 सङ्घः समूहः समुदायः इति अनर्थान्तरम् ।
 ते एते विंशत्यादयः समुदाये सन्तः भाववचनाः भवन्ति भाववचनाः सन्तः गुणवचनाः भवन्ति गुणवचनाः सन्तः अविशिष्टाः भवन्ति अन्यैः गुणवचनैः ।
 अन्येषु च गुणवचनेषु कदा चित् गुणः गुणिविशेषकः भवति ।
 तत् यथा शुक्लः पटः इति ।
 कदा चित् गुणिना गुणः व्यपदिश्यते पटस्य शुक्लः इति ।
 तत् यदा तावत् उच्यते विंशत्यादयः दशात् चेत् समासवचनानुपपत्तिः इति सामानाधिकरण्यम् तदा गुणगुणिनोः ।
 वचनपरिहारः तिष्ठतु तावत् ।
 परिमाणिनि चेत् पुनः स्वार्थे प्रत्ययविधानम् इति संहनने वृत्तः संहनने वर्तिष्यते ।
 सङ्ख्यासंहनने वृत्तः द्रव्यसंहनने वर्तिष्यते ।
 अथ षष्ठी तदा गुणिना गुणः विशेष्यते ।
 वचनपरिहारः उभयोः अपि ।
 यदि तर्हि इमे विंशत्यादयः गुणवचनाः स्युः सधर्मभिः अन्यैः गुणवचनैः भवितव्यम् ।
 अन्ये च गुणवचनाः द्रव्यस्य लिङ्गसङ्ख्ये अनुवर्तन्ते ।
 तत् यथा ।
 शुक्लम् वस्त्रम् ।
 शुक्ला शाटी ।
 शुक्लः कम्बलः ।
 शुक्लौ कम्बलौ ।
 शुक्लाः कम्बलाः इति ।
 यत् असौ द्रव्यम् श्रितः गुणः तस्य यत् लिङ्गम् वचनम् च तत् गुणस्य अपि भवति ।
 विंशत्यादयः पुनः न अनुवर्तन्ते ।
 अन्ये अपि वै गुणवचनाः न अवश्यम् द्रव्यस्य लिङ्गसङ्ख्ये अनुवर्तन्ते ।
 तत् यथा ।
 गावः धनम् ।
 पुत्रा अपत्यम् ।
 इन्द्राग्नी देवता ।
 विश्वेदेवाः देवता ।
 यावन्तः ते वाशिताम् अनुयन्ति सर्वे ते दक्षिणा समृद्ध्यै इति ।
 अथ अत्र अननुवृत्तौ हेतुः शक्यः वक्तुम् ।
 बाढम् शक्यः वक्तुम् ।
 कामम् तर्हि उच्यताम् ।
 इह कदा चित् गुणः प्राधान्येन विवक्षितः भवति ।
 तत् यथा पञ्च उडुपशतानि तीर्णानि ।
 पञ्च फलकशतानि तीर्णानि ।
 अश्वैः युद्धम् ।
 असिभिः युद्धम् इति ।
 न च असयः युध्यन्ते ।
 असिगुणाः पुरुषाः युध्यन्ते गुणः तु खलु प्राधान्येन विवक्षितः ।
 इह तावत् गावः धनम् इति धिनोतेः धनम् एकः गुणः ।
 सः प्राधान्येन विवक्षितः ।
 पुत्राः अपत्यम् इति अपतनात् अपत्यम् एकः गुणः ।
 सः प्राधान्येन विवक्षितः ।
 इन्द्राग्नी देवता ।
 विश्वेदेवाः देवता इति दिवेः ऐश्वर्यकर्मणः देवः ।
 तस्मात् स्वार्थे तल् ।
 एकः गुणः ।
 सः प्राधान्येन विवक्षितः ।
 यावन्तः ते वाशिताम् अनुयन्ति सर्वे ते दक्षिणा समृद्ध्या इति दक्षेः वृद्धिकर्मणः दक्षिणा एकः गुणः ।
 सः प्राधान्येन विवक्षितः ।
 तस्य एकत्वात् एकवचनम् भविष्यति ।
 विंशत्यादिषु च अपि एकः गुणः ।
 सः प्राधान्येन विवक्षितः ।
 तस्य एकत्वात् एकवचनम् भविष्यति ।
 अयम् तर्हि विंशत्यादिषु भाववचनेषु दोषः ।
 गोविंशतिः आनीयताम् इति भावानयने चोदिते द्रव्याननम् न प्राप्नोति ।
 न एषः दोषः ।
 इदम् तावत् अयम् प्रष्टव्यः अथ इह गौः अनुबन्ध्यः अजः अग्नीषोमीयः इति कथम् आकृतौ चोदितायाम् द्रव्ये आरम्भणलम्भनप्रोक्षणविशसनादीनि क्रियन्ते इति ।
 असम्भवात् ।
 आकृतौ आरम्भणादीनाम् सम्भवः न अस्ति इति कृत्वा आकृतिसहचरिते द्रव्ये आरम्भणादीनि क्रियन्ते ।
 इदम् अपि एवञ्जातीयकम् एव ।
 असम्भवात् भावानयनस्य द्रव्यानयनम् भविष्यति ।
 अथ वा अव्यतिरेकात् ।
 छेदादिपथिभ्यः विग्रहदर्शनात् नित्यग्रहणानर्थक्यम् ।
 छेदादिपथिभ्यः नित्यग्रहणम् अनर्थकम् ।
 किम् कारणम् ।
 विग्रहदर्शनात् ।
 विग्रहः दृश्यते ।
 छेदम् अर्हति ।
 पन्थानम् गच्छति इति ।
 विकारार्थम् तर्हि इदम् नित्यग्रहणम् क्रियते ।
 विकारेण विग्रहः मा भूत् इति ।
 विरागविरङ्गम् च ।
 पन्थः ण नित्यम् इति ।
 विकारार्थम् इति चेत् अकङादिभिः तुल्यम् ।
 विकारार्थम् इति चेत् अकङादिभिः तुल्यम् एतत् ।
 यथा अकङादिभिः विकारैः विग्रहः न भवति एवम् आभ्याम् अपि न भविष्यति ।
 किम् पुनः इह अकर्तव्यम् नित्यग्रहणम् क्रियते आहोस्वित् अन्यत्र कर्तव्यम् न क्रियते ।
 इह अकर्तव्यम् क्रियते ।
 एषः एव न्यायः यत् उत सन्नियोगशिष्टानाम् अन्यतरापाये उभयोः अपि अभावः ।
 तत् यथा ।
 देवदत्तयज्ञदत्ताभ्याम् इदम् कर्तव्यम् इति ।
 देवदत्तापाये यज्ञदत्तः अपि न करोति ।
 यज्ञर्त्विग्भ्याम्तत् कर्म अर्हति इति उपसङ्ख्यानम् । यज्ञर्त्विग्भ्याम्तत् कर्म अर्हति इति उपसङ्ख्यानम् कर्तव्यम् ।
 य्जञकर्म अर्हति यज्ञियः देशः ।
 ऋत्विक्कर्म अर्हति आर्त्विजीनम् ब्राह्मणकुलम् इति ।
 तत् वर्तयति इति अनिर्देशः तत्र अदर्शनात् ।
 तत् वर्तयति इति अनिर्देशः ।
 अगमकः निर्देशः अनिर्देशः ।
 पारायणम् कः वर्तयति ।
 यः परस्य करोति ।
 तुरायणम् कः वर्तयति ।
 यः चरुपुरोडाशान् निर्वपति ।
 तत्र अदर्शनात् ।
 न च तत्र प्रत्ययः दृश्यते ।
 इङ्यज्योः च दर्शनात् ।
 इङ्यज्योः च प्रत्ययः दृश्यते ।
 यः पारायणम् अधीते सः पारायणिकः इति उच्यते ।
 यः तुरायणेन यजते सः तौरायणिकः इति उच्यते ।
 यः च एव अधीते यः परस्य करोति उभौ तौ वर्तयतः ।
 यः च यजते यः च यः चरुपुरोडाशान् निर्वपति उभौ तौ वर्तयतः ।
 उभयत्र कस्मात् न भवति ।
 अनभिधानात् ।
 योजनम् गच्छति इति क्रोशशतयोजनशतयोः उपसङ्ख्यानम् ।
 योजनम् गच्छति इति क्रोशशतयोजनशतयोः उपसङ्ख्यानम् कर्तव्यम् ।
 क्रोशशतम् गच्छति इति क्रौशशतिकः ।
 योजनशतम् गच्छति इति यौजनशतिकः इति ।
 ततः अभिगमनम् अर्हति इति च ।
 ततः अभिगमनम् अर्हति इति च क्रोशशतयोजनशतयोः उपसङ्ख्यानम् कर्तव्यम् ।
 क्रोशशतात् अभिगमनम् अर्हति क्रौशशतिकः भिक्षुः ।
 योजनशतात् अभिगमनम् अर्हति यौजनशतिकः गुरुः ।
 आहृतप्रकरणे वारिजङ्गलस्थलकान्तारपूर्वपदात् उपसङ्ख्यानम् ।
 आहृतप्रकरणे वारिजङ्गलस्थलकान्तारपूर्वपदात् उपसङ्ख्यानम् कर्तव्यम् ।
 वारिपथेन गच्छति वारिपथिकः ।
 वारिपथेन आहृतम् वारिपथिकम् ।
 वारि ।
 जङ्गल ।
 जङ्गलपथेन गच्छति जाङ्गलपथिकः ।
 जङ्गलपथेन आहृतम् जाङ्गलपथिकम् ।
 जङ्गल ।
 स्थल ।
 स्थलपथेन गच्छति स्थालपथिकः ।
 स्थलपथेन आहृतम् स्थालपथिकम् ।
 स्थल ।
 कान्तार ।
 कान्तारपथेन गच्छति कान्तारपथिकः ।
 कान्तारपथेन आहृतम् कान्तारपथिकम् ।
 अजपथशङ्कुपथाभ्याम् च ।
 अजपथशङ्कुपथाभ्याम् च इति वक्तव्यम् ।
 अजपथेन गच्छति आजपथिकः ।
 अजपथेन आहृतम् आजपथिकम्. शङ्कुपथेन गच्छति शाङ्कुपथिकः ।
 शङ्कुपथेन आहृतम् शाङ्कुपथिकम् ।
 मधुकमरिचयोः अण् स्थलात् ।
 मधुकमरिचयोः अण् स्थलात् वक्तव्यः ।
 स्थालपथम् मधुकम् ।
 स्थालपथम् मरिचम् ।
 अधीष्टभृतयोः द्वितीयानिर्देशः अनर्थकः तत्र अदर्शनात् ।
 अधीष्टभृतयोः द्वितीयानिर्देशः अनर्थकः ।
 किम् कारणम् ।
 तत्र अदर्शनात् ।
 न हि असौ मासम् अधीष्यते ।
 किम् तर्हि मुहूर्तम् अधीष्टः मासम् तत् कर्म करोति ।
 सिद्धम् तु चतुर्थीनिर्देशात् ।
 सिद्धम् एतत् ।
 कथम् ।
 चतुर्थीनिर्देशात् ।
 चतुर्थीनिर्देशः कर्तव्यः ।
 तस्मै अधीष्टः इति ।
 सः तर्हि चतुर्थीनिर्देशः कर्तव्यः ।
 न कर्तव्यः ।
 तादर्थ्यात् ताच्छब्द्यम् भविष्यति ।
 मासार्थः मुहूर्तः मासः ।
 अवयसि ठन् च इति अनन्तरस्य अनुकर्षः ।
 अवयसि ठन् च इति अनन्तरस्य अनुकर्षः द्रष्टव्यः ।
 द्वेष्यम् विजानीयात् यप् अपि अनुवर्तते इति ।
 तत् आचार्यः सुहृत् भूत्वा अन्वाचष्टे अवयसि ठन् च इति अनन्तरस्य अनुकर्षः इति ।
 षष्टिके सञ्ज्ञाग्रहणम् ।
 षष्टिके सञ्ज्ञाग्रहणम् कर्तव्यम् ।
 मुद्गाः अपि हि षष्टिरात्रेणे पच्यन्ते ।
 तत्र मा भूत् इति ।
 उक्तम् वा ।
 किम् उक्तम् ।
 अनभिधानात् इति ।
; भा-१/३३) तत् अस्य ब्रह्मचर्यम् इति महानाम्न्यादिभ्यः उपसङ्ख्यानम् ।
; भा-२/३३) तत् अस्य ब्रह्मचर्यम् इति महानाम्न्यादिभ्यः उपसङ्ख्यानम् कर्तव्यम् ।
; भा-३/३३) महानाम्नीनाम् ब्रह्मचर्यम् माहानाम्निकम् ।
; भा-४/३३) आदित्यव्रतिकम् ।
; भा-५/३३) तत् चरति इति च ।
; भा-६/३३) तत् चरति इति च महानाम्न्यादिभ्यः उपसङ्ख्यानम् कर्तव्यम् ।
; भा-७/३३) महानाम्नीः चरति माहानाम्निकः ।
; भा-८/३३) आदित्यव्रतिकः ।
; भा-९/३३) न एषः युक्तः निर्देशः तत् चरति इति ।
; भा-१०/३३) महानाम्न्यः नाम ऋचः ।
; भा-११/३३) न च ताः चर्यन्ते ।
; भा-१२/३३) व्रतम् तासाम् चर्यते ।
; भा-१३/३३) न एषः दोषः ।
; भा-१४/३३) साहचर्यात् ताच्छब्यम् भविष्यति ।
; भा-१५/३३) महानाम्नीसहचरितम् व्रतम् महानाम्न्यः व्रतम् इति ।
; भा-१६/३३) अवान्तरदीक्षादिभ्यः डिनिः ।
; भा-१७/३३) अवान्तरदीक्षादिभ्यः डिनिः वक्तव्यः ।
; भा-१८/३३) अवान्तरदीक्षी ।
; भा-१९/३३) तिलव्रती ।
; भा-२०/३३) अष्टाचत्वारिंशतः ड्वुन् च ।
; भा-२१/३३) अष्टाचत्वारिंशतः ड्वुन् च डिनिः च वक्तव्यः ।
; भा-२२/३३) अष्टाचत्वारिंशकः ।
; भा-२३/३३) अष्टाचत्वारिंशी ।
; भा-२४/३३) चातुर्मास्यानाम् यलोपः च ।
; भा-२५/३३) चातुर्मास्यानाम् यलोपः च ड्वुन् च डिनिः च वक्तव्यः ।
; भा-२६/३३) चातुर्मासिकः ।
; भा-२७/३३) चातुर्मासी ।
; भा-२८/३३) अथ किम् इदम् चातुर्मास्यानाम् इति ।
; भा-२९/३३) चतुर्मासात् ण्यः यज्ञे तत्र भवे ।
; भा-३०/३३) चतुर्मासात् ण्यः वक्तव्यः यज्ञे तत्र भवे इति एतस्मिन् अर्थे ।
; भा-३१/३३) चतुर्षु मासेषु भवानि चातुर्मास्यानि यज्ञाः ।
; भा-३२/३३) सञ्ज्ञायाम् अण् । सञ्ज्ञायाम् अण् वक्तव्यः ।
; भा-३३/३३) चतुर्षु मासेषु भवा चातुर्मासी पौणमासी
 आख्याग्रहणम् किमर्थम्. तस्य दक्षिणा यज्ञेभ्यः इति इयति उच्यमाने ये एते सञ्ज्ञीभूतकाः यज्ञाः ततः उतपत्तिः स्यात् ।
 अग्निष्टोमिक्यः ।
 राजसूयिकः ।
 वाजपेयिक्यः ।
 यत्र वा यज्ञशब्दः अस्ति ।
 नावयज्ञिक्यः ।
 पाकयज्ञिक्यः ।
 इह न स्यात् ।
 पाञ्चौदनिक्यः ।
 दाशौदनिक्यः ।
 आख्याग्रहणे पुनः क्रियमाणे न दोषः भवति ।
 ये च सञ्ज्ञीभूतकाः यत्र च यज्ञशब्दः अस्ति यत्र च न अस्ति तदाख्यामात्रात् सिच्छम् भवति ।
 कार्यग्रहणम् अनर्थकम् तत्रभवेन कृतत्वात् । कार्यग्रहणम् अनर्थकम् ।
 किम् कारणम् ।
 तत्रभवेन कृतत्वात् ।
 यत् हि मासे कार्यम् मासे भवम् तत् भवति ।
 तत्र तत्र भवः इति एव सिद्धम् ।
 किम् इदम् भवान् कार्यग्रहणम् एव प्रत्याचष्टे न पुनः दीयतेग्रहणम् अपि ।
 यथा एव हि यत् मासे कार्यम् तत् मासे भवम् भवति एवम् यत् अपि मासे दीयते तत् अपि मासे भवम् भवति ।
 तत्र तत्र भवः इति एव सिद्धम् ।
 न सिध्यति ।
 न तत् मासे दीयते ।
 किम् तर्हि मासे गते ।
 एवम् तर्हि औपश्लेषिकम् अधिकरणम् विज्ञास्यते ।
 एवम् तर्हि योगविभागोत्तरकालम् इदम् पठितव्यम् ।
 तस्य दक्षिणा यज्ञाख्येभ्यः ।
 तत्र च दीयते ।
 ततः कार्यम् भववत् कालात् इति ।
 अण्प्रकरणे अग्निपदादिभ्यः उपसङ्ख्यानम् ।
 अण्प्रकरणे अग्निपदादिभ्यः उपसङ्ख्यानम् कर्तव्यम् ।
 त्रीणि इमानि अण्ग्रहणानि ।
 व्युष्टादिभ्यः अण् ।
 समयः तत् अस्य प्राप्तम् ।
 ऋतोः अण् ।
 प्रयोजनम् ।
 विशाखाषाढात् अण् मन्थदण्डयोः इति ।
 तत्र न ज्ञायते कतरस्मिन् अण्प्रकरणे अग्निपदादिभ्यः उपसङ्ख्यानम् ।
 अविशेषात् सर्वत्र ।
 व्युष्टादिभ्यः अण् भवति इति उक्त्वा अग्निपदादिभ्यः च इति वक्तव्यम् ।
 अग्निपदे दीयते कार्यम् वा आग्निपदम् ।
 पैलुमूलम् ।
 समयः तत् अस्य प्राप्तम् ।
 ऋतोः अण् ।
 अग्निपदादिभ्यः च इति वक्तव्यम् ।
 उपवस्ता प्राप्तः अस्य औपवस्त्रम् ।
 प्राशिता प्राप्तः अस्य प्राशित्रम् ।
 प्रयोजनम् ।
 विशाखाषाढात् अण् मन्थदण्डयोः ।अग्निपदादिभ्यः च इति वक्तव्यम् ।
 चूडा प्रयोजनम् अस्य चौडम् ।
 श्रद्धा प्रयोजनम् अस्य श्राद्धम् ।
 छप्रकरणे विशिपूरिपदिरुहिप्रकृतेः अनात् सपूर्वपदात् उपसङ्ख्यानम् ।
 छप्रकरणे विशिपूरिपदिरुहिप्रकृतेः अनात् सपूर्र्वपदात् उपसङ्ख्यानम् कर्तव्यम् ।
 विशि ।
 गेहानुप्रवेशनीयम् ।
 पूरि ।
 प्रपापूरणीयम् ।
 पदि ।
 गोप्रपदनीयम् ।
 अश्वप्रपदनीयम् ।
 रुहि ।
 प्राशादारोहणीयम् ।
 स्वर्गादिभ्यः यत् ष्वर्गादिभ्यः यत् प्रत्ययः भवति ।
 स्वर्ग्यम् ।
 धन्यम् ।
 यशस्यम् ।
 आयुष्यम् ।
 पुण्याहवाचनादिभ्यः लुक् ।
 पुण्याहवाचनादिभ्यः लुक् वक्तव्यः ।
 पुण्याहवाचनम् ।
 शान्तिवाचनम् ।
 स्वस्तिवाचनम् ।
 एकागारात् निपातनानर्थक्यम् ठञ्प्रकरणात् ।
 एकागारात् निपातनम् अनर्थकम् ।
 किम् कारणम् ।
 ठञ्प्रकरणात् ।
 ठञ् प्रकृतः ।
 सः अनुवर्तिष्यते ।
 इदम् तर्हि प्रयोजनम् ।
 चौरे इति वक्ष्यामि इति ।
 इह मा भूत् ।
 एकागारम् प्रयोजनम् अस्य भिक्षोः इति ।
 यदि एतावत् प्रयोजनम् स्यात् एकागारात् चौरे इति एव ब्रूयात् ।
 आकालात् निपातनानर्थक्यम् ठञ्प्रकरणात् ।
 आकालात् निपातनम् नर्थकम् ।
 किम् कारणम् ।
 ठञ्प्रकरणात् ।
 ठञ् प्रकृतः ।
 सः अनुवर्तिष्यते ।
 इदम् तर्हि प्रयोजनम् ।
 एतस्मिन् विशेषे निपातनम् करिष्यामि समानकालस्य आद्यन्तविवक्षायाम् इति ।
 आकालात् ठन् च ।
 आकालात् ठन् च वक्तव्यः ।
 आकालिकी ।
 आकालिका ।
 इदम् अयुक्तम् वर्तते ।
 किम् अत्र अयुक्तम् ।
 यत् तत् तृतीयासमर्थम् क्रिया चेत् सा भवति इति उच्यते ।
 कथम् च तृतीयासमर्थम् नाम क्रिया स्यात् ।
 न एषः दोषः ।
 सर्वे एते शब्दाः गुणसमुदायेषु वर्तन्ते ।
 ब्राह्मणः क्षत्रियः ।
 वैश्यः शूद्रः इति ।
 आतः च गुणसमुदाये एवम् हि आह ।
 तपः श्रुतम् च योनिः च इति एतद् ब्राह्मणकारकम् ।
 तपःश्त्रुताभ्याम् यः हीनः जातिब्राह्मणः एव सः ।
 तथा गौरः शुच्याचारः पिङ्गलः कपिलकेशः इति एतान् अपि अभ्यन्तरान् ब्राह्मणे गुणन् कुर्वन्ति ।
 समुदायेषु च शब्दाः वृत्ताः अवयवेषु अपि वर्तन्ते ।
 तत् यथा पूर्वे पञ्चालाः , उत्तरे पञ्चालाः , तैलम् भुक्तम् , घृतम् भुक्तम् , शुक्लः , नीलः , कृष्णः इति ।
 एवम् अयम् ब्राह्मणशब्दय समुदाये वृत्तः अवयवेषु अपि वर्तते ।
 यदि तर्हि तृतीयासमर्थम् विशेष्यते प्रत्ययार्थः अविशेषितः भवति ।
 तत्र कः दोषः ।
 तृतीयासमर्थात् क्रियावाचिनः गुणतुल्ये अपि प्रत्ययः स्यात् ।
 पुत्रेण तुल्यः स्थूलः ।
 पुत्रेण तुल्यः पिङ्गलः ।
 अस्तु तर्हि प्रत्ययार्थविशेषणम् ।
 यत् तत् तुल्यम् क्रिया चेत् सा भवति इति ।
 एवम् अपि तृतीयासमर्थम् अविशेषितम् भवति ।
 तत्र कः दोषः ।
 तृतीयासमर्थात् अक्रियावाचिनः क्रियातुल्ये अपि प्रत्ययः प्राप्नोति ।
 न एषः दोषः ।
 यत् तत् तुल्यम् क्रिया चेत् सा भवति इति उच्यते ।
 तुलया च सम्मितम् तुल्यम् ।
 यदि च तृतीयासमर्थम् अपि क्रिया प्रत्ययार्थः अपि क्रिया ततः तुलयम् भवति ।
 अथ वा पुनः अस्तु यत् तत् तृतीयासमर्थम् क्रिया चेत् सा भवति इति एव ।
 ननु च उक्तम् प्रत्ययार्थः अविशेषितः इति ।
 तत्र कः दोषः ।
 तृतीयासमर्थात् क्रियावाचिनः गुणतुल्ये अपि प्रत्ययः स्यात् ।
 पुत्रेण तुल्यः स्थूलः ।
 पुत्रेण तुल्यः पिङ्गलः इति ।
 न एषः दोषः ।
 यत् तत् तृतीयासमर्थम् क्रिया चेत् सा भवति इति उच्यते ।
 तुलया च सम्मितम् तुल्यम् ।
 यदि च तृतीयासमर्थम् अपि क्रिया प्रत्ययार्थः अपि क्रिया ततः तुलयम् भवति ।
 किम् पुनः अत्र ज्यायः ।
 प्रत्ययार्थविशेषणम् एव ज्यायः ।
 कुतः एतत् ।
 एवम् च एव कृत्वा आचार्येण सूत्रम् पठितम् ।
 वतिना सामानाधिकरण्यम् कृतम् ।
 अपि च वतेः अव्ययेषु पाठः न कर्तव्यः भवति ।
 क्रियायाम् अयम् भवन् लिङ्गसङ्ख्याभ्यम् न योक्ष्यते ।
 किमर्थम् इदम् उच्यते न तेन तुल्यम् क्रिया चेत् वतिः इति एव सिद्धम् ।
 न सिध्यति ।
 तृतीयासमर्थात् तत्र प्रत्ययः यदा अन्येन कर्तव्याम् क्रियाम् अन्यः करोति तदा प्रत्ययः उत्पाद्यते ।
 न च का चिद् इवशब्देन योगे तृतीया विधीयते ।
 ननु च सपतमी अपि न विधीयते ।
 एवम् तर्हि सिद्धे सति यत् इवशब्देन योगे सप्तमीसमर्थात् वतिम् शास्ति तत् ज्ञापयति आचार्यः भवति इवशब्देन योगे सप्तमी इति ।
 किम् एतस्य ज्ञापने प्रयोजनम् ।
 देवेषु इव नाम ।
 ब्राह्मणेषु इव नाम ।
 एषः प्रयोगः उपपन्नः भवति ।
 किमर्थम् इदम् उच्यते न तेन तुल्यम् क्रिया चेत् वतिः इति एव सिद्धम् ।
 न सिध्यति ।
 तृतीयासमर्थात् तत्र प्रत्ययः यदा अन्येन कर्तव्याम् क्रियाम् अन्यः करोति तदा प्रत्ययः उत्पाद्यते ।
 इह पुनः द्वितीयासमर्थात् आत्मार्हायाम् क्रियायाम् अर्हतिकर्तरि निश्चितबलाधाने प्रत्ययः उत्पाद्यते ।
 ब्राह्मणवत् भवान् वर्तते ।
 एतत् वृत्तम् ब्राह्मणः अर्हति इति ।
 अर्थग्रहणम् किमर्थम् ।
 न उपसर्गात् छन्दसि धातवु इति एव उच्येत ।
 धातुः वै शब्दः ।
 शब्दे कार्यस्य असम्भवात् अर्थे कार्यम् विज्ञास्यते ।
 कः पुनः धात्वर्थः ।
 क्रिया ।
 इदम् तर्हि प्रयोजनम् ।
 उत्तरपदलोपः यथा विज्ञायेत ।
 धातुकृतः अर्थः धात्वर्थः इति ।
 कः पुनः धातुकृतः अर्थः ।
 साधनम् ।
 किम् प्रयोजनम् ।
 साधने अयम् भवन् लिङ्गसङ्ख्याभ्यम् योक्ष्यते ।
 उद्गतानि उद्वतः ।
 निगतानि निवतः इति ।
 स्त्रीपुंसाभ्याम् वत्युपसङ्ख्यानम् ।
 स्त्रीपुंसाभ्याम् वत्युपसङ्ख्यानम् कर्तव्यम् ।
 स्त्रीवत् ।
 पुंवत् इति ।
 किम् पुनः कारणम् न सिध्यति ।
 इमौ नञ्स्नञौ प्राक् भवनात् इति उच्येते ।
 तौ विशेषविहितौ सामान्यविहितम् वतिम् बाधेयाताम् ।
 न एषः दोषः ।
 आचार्यप्रवृत्तिः ज्ञापयति न वत्यर्थे नञ्स्नञौ भवतः इति यत् अयम् स्त्रियाः पुंवत् इति निर्देशम् करोति ।
 एवम् अपि स्त्रीवत् इति न सिध्यति ।
 योपापेक्षम् ज्ञापकम् ।
 स्त्रीपुंसाभ्याम् त्वतलोः उपसङ्ख्यानम् ।
 स्त्रीपुंसाभ्याम् त्वतलोः उपसङ्ख्यानम् कर्तव्यम् ।
 स्त्रीभावः स्त्रीत्वम् स्त्रीता ।
 किम् पुनः कारणम् न सिध्यति ।
 इमौ नञ्स्नञौ प्राक् भवनात् इति उच्येते ।
 तौ विशेषविहितौ सामान्यविहितम् वतिम् बाधेयाताम् ।
 वावचनम् च ।
 वावचनम् च कर्तव्यम् ।
 किम् प्रयोजनम् ।
 नञ्स्नञौ अपि यथा स्याताम् ।
 स्त्रीभावः स्त्रैणम् ।
 पुम्म्भावः पौंस्नम् इति ।
 अपवादसमावेशात् वा सिद्धम् ।
 अपवादसमावेशात् वा सिद्धम् एतत् ।
 तत् यथा इमनिच्प्रभृतिभिः अपवादैः समावेशः भवति एवम् आभ्याम् अपि भविष्यति ।
 न एव ईश्वरः आज्ञापपयति न अपि धर्मसूत्रकाराः पठन्ति इमनिच्प्रभृतिभिः अपवादैः समावेशः भवति इति ।
 किम् तर्हि आ च त्वात् इति एतस्मात् यत्नात् इमनिच्प्रभृतिभिः अपवादैः समावेशः भवति ।
 न च एतौ अत्र अभ्यन्तरौ ।
 एतौ अपि अत्र अभ्यन्तरौ ।
 कथम् ।
 अपवादसदेशाः अपवादाः भवन्ति इति ।
 एतत् च एव न जानीमः अपवादसदेशाः अपवादाः भवन्ति इति ।
 अपि च कुतः एतत् एतौ अपि अत्र अभ्यन्तरौ न पुनः पूर्वौ वा स्याताम् परौ वा ।
 एवम् तर्हि वक्ष्यति आ च त्वात् इति अत्र चकारकरणस्य प्रयोजनम् ।
 नञ्स्नञ्भ्याम् अपि समावेशः भवति इति ।
 तस्य भावः इति अभिप्रायादिषु अतिप्रसङ्गः ।
 तस्य भावः इति अभिप्रायादिषु अतिप्रसङ्गः भवति ।
 इह अपि प्राप्नोति ।
 अभिप्रायः देवदत्तस्य मोदकेषु भोजने ।
 ये नः भावाः ते नः भावाः पुत्राः पुत्रैः चेष्टन्ते इति ।
 सिद्धम् तु यस्य गुणस्य भावात् द्रव्ये शब्दनिवेशः तदभिधाने त्वतलौ ।
 सिद्धम् एतत् ।
 कथम् ।
 यस्य गुणस्य भावात् द्रव्ये शब्दनिवेशः तदभिधाने तस्मिन् गुणे वक्तव्ये प्रत्ययेन भवितव्यम् ।
 न च अभिप्रायादीनाम् भावात् द्रव्ये देवदत्तशब्दः वर्तते ।
 किम् पुनः द्रव्यम् के पुनः गुणाः ।
 शब्दस्पर्शरूपरसगन्धाः गुणाः ।
 ततः अन्यत् द्रव्यम् ।
 किम् पुनः अन्यत् शब्दादिभ्यः द्रव्यम् आहोस्वित् अनन्यत् ।
 गुणस्य अयम् भावात् द्रव्ये शब्दनिवेशम् कुर्वन् ख्यापयति अन्यत् शब्दादिभ्यः द्रव्यम् इति ।
 अनन्यत् शब्दादिभ्यः द्रव्यम् ।
 न हि अन्यत् उपलभ्यते ।
 पशोः खलु अपि विशसितस्य पर्णशते न्यस्तस्य न अन्यत् शब्दादिभ्यः उपलभ्यते ।
 अन्यत् शब्दादिभ्यः द्रव्यम् तत् तु अनुमानगम्यम् ।
 तत् यथा ओषधिवनस्पतीनाम् वृद्धिह्रासौ ।
 ज्योतिषाम् गतिः इति ।
 कः असौ अनुमानः ।
 इह समाने वर्ष्मणि परिणाहे च अन्यत् तुलाग्रम् भवति लोहस्य अन्यत् कार्पासानाम् ।
 यत्कृतः विशेषः तत् द्रव्यम् ।
 तथा कः चित् स्पृशन् एव छिनत्ति कः चित् लम्बमानः अपि न छिनत्ति ।
 यत्कृतः विशेषः तत् द्रव्यम् ।
 कः चित् एकेन एव प्रहारेण व्यपवर्गम् करोति कः चित् द्वाभ्याम् अपि अन् करोति ।
 यत्कृतः विशेषः तत् द्रव्यम् ।
 अथ वा यस्य गुणान्तरेषु अपि प्रादुर्भावत्सु तत्त्वम् न विहन्यते तत् द्रव्यम् ।
 किम् पुनः तत्त्वम् ।
 तद्भावः तत्त्वम् ।
 तत् यथा आमलकादीनाम् फलानाम् रक्तादयः पीतादयः च गुणाः प्रादुः भवन्ति ।
 आमलकम् बदरम् इति एव भवति ।
 अन्वर्थम् खलु अपि निर्वचनम् ।
 गुणसन्द्रावः द्रव्यम् इति ।
 यदि तर्हि षष्ठीसमर्थात् गुणे प्रत्ययाः उतप्द्यन्ते किम् इयता सूत्रेण ।
 एतावत् वक्तव्यम् षष्ठीसमर्थात् गुणे इति ।
 षष्ठीसमर्थात् गुणे इति इयति उच्यमाने द्विगुणा रज्जुः त्रिगुणा रज्जुः अत्र अपि प्राप्नोति ।
 न एषः दोषः ।
 गुणशब्दः अयम् बह्वर्थः ।
 अस्ति एव समेषु अवयवेषु वर्तते ।
 तत् यथा द्विगुणा रज्जुः त्रिगुणा रज्जुः इति ।
 अस्ति द्रव्यपदार्थकः ।
 तत् यथा गुणवान् अयम् देशः इति उच्यते यस्मिन् गावः सस्यानि च वर्तन्ते ।
 अस्ति अप्राधान्ये वर्तते ।
 तत् यथा यः यत्र अप्रधानम् भवति सः आह गुणभूताः वयम् अत्र इति ।
 अस्ति आचारे वर्तते ।
 तत् यथा गुणवान् अयम् ब्राह्मणः इति उच्यते यः सम्यक् आचारम् करोति ।
 अस्ति संस्कारे वर्तते ।
 तत् यथा संस्कृतम् अन्नम् गुणवत् इति उच्यते ।
 अथ वा सर्वत्र एव अयम् गुणशब्दः समेषु अवयवेषु वर्तते ।
 तत् यथा द्विगुणम् अध्ययनम् त्रिगुणम् अध्ययनम् इति उच्यते ।
 चर्चागुणान् क्रमगुणान् च अपेक्ष्य भवति न संहितागुणान् चर्चागुणान् च ।
 यदि एवम् गुणवत् अन्नम् इति गुणशब्दः न उपपद्यते ।
 न हि अन्नस्य सूपादयः गुणाः समाः भवन्ति ।
 न अवश्यम् वर्ष्मतः परिमाणतः एव वा साम्यम् भवति ।
 किम् तर्हि युक्तितः अपि ।
 आतः च युक्तितः ।
 यः हि मुद्गप्रस्थे लवणप्रस्थम् प्रक्षिपेत् न अदः युक्तम् स्यात् ।
 यदि तावत् अदेः अन्नम् न अदः अत्तव्यम् स्यात् ।
 अथ अनितेः अन्नम् न अदः जग्द्व्हा प्राण्यात् ।
 शुक्लादिषु तर्हि वर्त्यभावात् वृत्तिः न प्राप्नोति ।
 शुक्लत्वम् ।
 शुक्लता इति ।
 किम् पुनः कारणम् शुक्लादयः एव उदाह्रियन्ते न पुनः वृक्षादयः अपि ।
 वृक्षत्वम् वृक्षता इति ।
 अस्ति अत्र विशेषः ।
 उभयवचनाः हि एते द्रव्यम् च आहुः गुणम् च ।
 यतः द्रव्यवचनाः ततः वृत्तिः भविष्यति ।
 इमे अपि तर्हि उभयवचनाः ।
 कथम् ।
 आरभ्यते मतुब्लोपः गुणवचनेभ्यः मतुपः लुक् भवति इति ।
 यतः द्रव्यवचनाः ततः वृत्तिः भविष्यति ।
 डित्थादिषु तर्हि वर्त्यभावात् वृत्तिः न प्राप्नोति ।
 डित्थत्वम् ।
 डित्थता ।
 डाम्भिट्टत्वम् इति ।
 अत्र अपि कः चित् प्राथमकल्पिकः डित्थः डाम्भिट्टः च ।
 तेन कृताम् क्रियाम् गुणम् वा यः कः चित् करोति सः उच्यते डित्थत्वम् ते एतत् डाम्भिट्टत्वम् ते एतत् ।
 एवम् डित्थाः कुर्वन्ति ।
 एवम् डाम्भिट्टाः कुर्वन्ति ।
 यः तर्हि प्राथमकल्पिकः डित्थः डाम्भिट्टः च तस्य वर्त्यभावात् वृत्तिः न प्राप्नोति ।
 न एषः दोषः ।
 यथा एव तस्य काथञ्चित्कः प्रयोगः एवम् वृत्तिः अपि भविष्यति ।
 यत् वा सर्वे भावाः स्वेन भावेन भवन्ति सः तेषाम् भावः तदभिधाने ।
 किम् एभिः त्रिभिः भावग्रहणैः क्रियते ।
 एकेन शब्दः प्रतिनिर्दिश्यते द्वाभ्याम् अर्थः ।
 यत् वा सर्वे शब्दाः स्वेन अर्थेन भवन्ति ।
 सः तेषाम् अर्थः इति तदभिधाने वा त्वतलौ भवतः इति वक्तव्यम् ।
 न एवम् अन्यत्र भवति ।
 न हि तेन रक्तम् रागात् इति अत्र शब्देन रक्ते प्रत्ययाः उत्पद्यन्ते ।
 शब्दे असम्भवात् अर्थेन रक्ते प्रत्ययाः भविष्यन्ति ।
 तत् तर्हि अन्यतरत् कर्तव्यम् ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् तस्य भावः इति अभिप्रायादिषु अतिप्रसङ्गः इति ।
 उक्तम् वा ।
 किम् उक्तम् ।
 अनभिधानात् इति ।
 अनभिधानात् अभिप्रायादिषु उतपत्तिः न भविष्यति ।
 त्वतल्भ्याम् नञ्समासः पूर्वविप्रतिषिद्धम् त्वतलोः स्वरसिद्ध्यर्थम् ।
 त्वतल्भ्याम् नञ्समासः भवति पूर्वविप्रतिष्धेन ।
 किम् प्रयोजनम् ।
 त्वतलोः स्वरसिद्ध्यर्थम् ।
 त्वतलोः स्वरसिद्धिः यथा स्यात् ।
 त्वतलोः अवकाशः भावस्य वचनम् प्रतिषेधस्य अवचनम् ।
 ब्राह्मणत्वम् ।
 ब्राह्म्णता ।
 नञ्समासस्य अवकाशः प्रतिषेधस्य वचनम् भावस्य अवचनम् ।
 अब्राह्मणः ।
 अवृषलः ।
 उभयवचने उभयम् प्राप्नोति ।
 अब्राह्मणत्वम् ।
 अब्राह्मणता ।
 नञ्समासः भवति पूर्वविप्रतिष्धेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 न अत्र त्वतलौ प्राप्नुतः ।
 किम् कारणम् ।
 असामर्थ्यात् ।
 कथम् असामर्थ्यम् ।
 सापेक्षम् असमर्थम् भवति इति ।
 यावता ब्राह्मणशब्दः प्रतिषेधम् अपेक्षते ।
 नञ्समासः अपि तर्हि न प्राप्नोति ।
 किम् कारणम् ।
 असामर्थ्यात् एव ।
 कथम् असामर्थ्यम् ।
 सापेक्षम् असमर्थम् भवति इति ।
 यावता ब्राह्मणशब्दः भावम् अपेक्षते ।
 प्रधानम् तदा ब्राह्मणशब्दः ।
 भवति च प्रधानस्य सापेक्षस्य अपि समासः ।
 इदम् तर्हि प्रयोजनम् ।
 नञ्समादात् अन्यः भाववचनः स्वरोत्तरपदवृद्ध्यर्थम् इति वक्ष्यति ।
 तत्र व्यवस्थार्थम् इदम् वक्तव्यम् ।
 वा छन्दसि ।
 वा छन्दसि नञ्समासः वक्तव्यः ।
 निर्वीर्यताम् वै यजमानः आशास्ते अपशुताम् ।
 अयोनित्वाय ।
 अशिथिलत्वाय ।
 अगोताम् अनपत्यताम् ।
 भवेत् इदम् युक्तम् उदाहरणम् ।
 अयोनित्वाय ।
 अशिथिलत्वाय इति ।
 इदम् तु अयुक्तम् अपशुताम् इति ।
 न हि असौ समासभावम् आशास्ते ।
 किम् तर्हि ।
 उत्तरपदाभावम् आशास्ते ।
 न पशोः भावः इति ।
 नञ्समासात् अन्यः भाववचनः ।
 नञ्समासात् अन्यः भाववचनः भवति विप्रतिषेधेन ।
 किम् प्रयोजनम् ।
 स्वरोत्तरपदवृद्ध्यर्थम् ।
 स्वरार्थम् उत्तरपदवृद्ध्यर्थम् च ।
 स्वरार्थम् तावत् ।
 अप्रथिमा ।
 अम्रदिमा ।
 उत्तरपदवृद्ध्यर्थम् ।
 अशौक्ल्यम् ।
 अकार्ष्ण्यम् ।
 किमर्थः चकारः ।
 अनुकर्षणार्थः ।
 त्वतलौ अनुकृष्येते ।
 न एतत् अस्ति प्रयोजनम् ।
 प्रकृतौ त्वतलौ अनुवर्तिष्येते ।
 अतः उत्तरम् पठति ।
 आ च त्वात् इति चकारकरणम् अपवादसमावेशार्थम् ।
 आ च त्वात् इति चकारकरणम् क्रियते अपवादसमावेशार्थम् ।
 इमनिच्प्रभृतिभिः अपवादैः समावेशः यथा स्यात् ।
 न एतत् अस्ति प्रयोजनम् ।
 आ त्वात् इति एवम् इमनिच्प्रभृतिभिः अपवादैः समावेशः भविष्यति ।
 इदम् तर्हि प्रयोजनम् ।
 आ त्वात् याः प्रकृतयः ताभ्यः च त्वतलौ यथा स्याताम् यतः च उच्येते ।
 एतत् अपि न अस्ति प्रयोजनम् ।
 आ त्वात् इति एव याः प्रकृतयः ताभ्यः त्वतलौ भविष्यतः यतः च उच्येते ।
 इदम् तर्हि प्रयोजनम् ।
 आ त्वात् ये अर्थाः तत्र त्वतलौ यथा स्याताम् यत्र च उच्येते ।
 एतत् अपि न अस्ति प्रयोजनम् ।
 आ त्वात् इति एव आ त्वात् ये अर्थाः तत्र त्वतलौ भविष्यतः यत्र च उच्येते ।
 इदम् तर्हि प्रयोजनम् ।
 आ त्वात् याः प्रकृतयः ताभ्यः च त्वतलौ यथा स्याताम् यस्याः च प्रकृतेः अतस्मिन् विशेषे अन्यः प्रत्ययः उत्पद्यते ।
 किम् कृतम् भवति ।
 स्त्रीपुंसाभ्याम् त्वतलोः उपसङ्ख्यानम् चोदितम् ।
 तत् न वक्तव्यम् भवति ।
 कस्य अयम् प्रतिषेधः ।
 त्वतलोः इति आह ।
 न एतत् असि प्रयोजनम् ।
 इष्येते नञ्पूर्वात् तत्पुरुषात् त्वतलौ अब्राह्मणत्वम् अब्राह्मणता इति ।
 अतः उत्तरम् पठति ।
 न नञ्पूर्वात् इति उत्तरस्य प्रतिषेधः ।
 न नञ्पूर्वात् इति उत्तरस्य भावप्रत्ययस्य प्रतिषेधः क्रियते ।
 न एतत् अस्ति प्रयोजनम् ।
 परिगणिताभ्यः प्रकृतिभ्यः उत्तरः भावप्रत्ययः विधीयते ।
 न च तत्र का चित् नञ्पूर्वा प्रकृतिः गृह्यते ।
 तदन्तविधिना प्राप्नोति ।
 ग्रहणवता प्रातिपदिकेन तदन्तविधिः प्रतिषिध्यते ।
 यत्र तर्हि तदन्तविधिः अस्ति ।
 पत्यन्तपुरोहितादिभ्यः यक् इति ।
 यदि एतावत् प्रयोजनम् स्यात् तत्र एव अयम् ब्रूयात् अपत्यन्तात् यक् भवति नञ्पूर्वात् तत्पुरुषात् इति ।
 एवम् तर्हि ज्ञापयति आचारयः उत्तरः भावप्रत्ययः नञ्पूर्वात् बहुव्रीहेः भवति इति ।
 न इष्यते ।
 त्वतलौ एव इष्येते अविद्यमानाः पृथवः अस्य अपृथुः , अपृथोः भावः अपृथुत्वम् अपृथुता इति ।
 एवम् तर्हि ज्ञापयति आचारयः उत्तरः भावप्रत्ययः अन्यपूर्वात् तत्पुरुषात् भवति इति ।
 न इष्यते ।
 त्वतलौ एव इष्येते परमः पृथुः परमपृथुः , परमपृथोः भावः परमपृथुत्वम् परमपृथुता ।
 एवम् तर्हि ज्ञापयति आचारयः उत्तरः भावप्रत्ययः सापेक्षात् भवति इति ।
 किम् एतस्य ज्ञापने प्रयोजनम् ।
 नञ्समासात् अन्यः भाववचनः स्वरोत्तरपदवृद्ध्यर्थम् इति उक्तम् ।
 तत् उपपन्नम् भवति ।
 एतत् अपि न अस्ति प्रयोजनम् ।
 आचार्यप्रवृत्तिः ज्ञापयति सर्वे एते तद्धिताः सापेक्षात् भवन्ति इति यत् अयम् नञः गुणप्रतिषेधे सम्पाद्यर्हहितालमर्थाः तद्धिताः इति आह ।
 वावचनम् किमर्थम् ।
 वाक्यम् अपि यथा स्यात् ।
 न एतत् अस्ति प्रयोजनम् ।
 प्रकृटा महाविभाषा ।
 तया वाक्यम् अपि भविष्यति ।
 इदम् तर्हि प्रयोजनम् ।
 त्वतलौ अपि यथा स्याताम् ।
 एतत् अपि न अस्ति प्रयोजनम् ।
 आ च त्वात् इति एतस्मात् यत्नात् त्वतलौ अपि भविष्यतः ।
 अतः उत्तरम् पठति ।
 पृथ्वादिभ्यः वावचनम् अण्समावेशार्थम् ।
 पृथ्वादिभ्यः वावचनम् क्रियते अण्समावेशः यथा स्यात् ।
 पार्थवम् ।
 प्रथिमा ।
 ब्राह्मणादिषु चातुर्वर्ण्यादीनाम् उपसङ्ख्यानम् । ब्राह्मणादिषु चातुर्वर्ण्यादीनाम् उपसङ्ख्यानम् कर्तव्यम् । चातुर्वर्ण्यम् । चातुर्वैद्यम् । चातुराश्रम्यम् । अर्हतः नुम् च । अर्हतः नुम् च ष्यञ् च वक्तव्यः । अर्हतः भावः आर्हन्त्यम् आर्हती ।
 किम् इदम् नलोपे वर्णग्रहणम् आहोस्वित् सङ्घातग्रहणम् ।
 किम् च अतः ।
 यदि वर्णग्रहणम् स्तेयम् ।
 नलोपे कृते अयादेशः प्राप्नोति ।
 अथ सङ्घातग्रहणम् अन्त्यस्य लोपः कस्मात् न भवति ।
 सिद्धः अन्त्यस्य लोपः यस्य इति एव ।
 तत्र आरम्भसामर्थ्यात् सर्वस्य भविष्यति ।
 अण्प्रकरणे श्रोत्रियस्य ।
 अण्प्रकरणे श्रोत्रियस्य उपसङ्ख्यानम् कर्तव्यम् घलोपः च ।
 श्रोत्रियस्य भावः श्रौत्रम् ।
