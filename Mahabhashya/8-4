
 रषाभ्याम् णत्वे ऋकारग्रहणम् ।
 रषाभ्याम् णत्वे ऋकारग्रहणम् कर्तव्यम् ।
 रषाभ्याम् नः णः समानपदे ऋकारात् च इति वक्तव्यम् ।
 इह अपि यथा स्यात् मातृ̄णाम् , पितृ̄णाम् इति ।
 तत् तर्हि वक्तव्यम् ।
 न वक्तव्यम् ।
 यः असौ ऋकारे रेफः तदाश्रयम् णत्वम् भविष्यति ।
 न सिध्यति ।
 किम् कारणम् ।
 न हि वर्णैकदेशाः वर्णग्रहणेन गृह्यन्ते ।
 एकदेशे नुडादिषु च उक्तम् । किम् उक्तम् ।
 अग्रहणम् चेत् नुड्विधिलादेशविनामेषु ऋकारग्रहणम् इति ।
 तस्मात् गृह्यन्ते ।
 एवम् अपि न सिध्यति ।
 किम् कारणम् ।
 अननन्तरत्वात् ।
 यत् तत् रेफात् परम् भक्तेः तेन व्यवहितत्वात् न प्राप्नोति ।
 अड्व्यवाये इति एवम् भविष्यति ।
 न सिध्यति ।
 किम् कारणम् ।
 वर्णैकदेशाः के वर्णग्रहणेन गृह्यन्ते ।
 ये व्यपवृक्ताः अपि वर्णाः भवन्ति ।
 यत् च अत्र रेफात् परम् भक्तेः न तत् क्व चित् अपि व्यपवृक्तम् दृश्यते ।
 एवम् तर्हि योगविभागः करिष्यते ।
 रषाभ्याम् नः णः समानपदे ।
 ततः व्यवाये ।
 व्यवाये च रषाभ्याम् नः णः भवति इति ।
 ततः अट्कुप्वाङ्नुम्भिः इति ।
 इदम् इदानीम् किमर्थम् ।
 नियमार्थम् ।
 एतैः एव अक्षरसमाम्नायिकैः व्यवाये न अन्यैः इति ।
 अथ वा आचार्यप्रवृत्तिः ज्ञापयति भवति ऋकारात् णत्वम् इति यत् अयम् क्षुभ्नादिषु नृनमनशब्दम् पठति ।
 न एतत् अस्ति ज्ञापकम् ।
 वृद्ध्यर्थम् एतत् स्यात् ।
 नार्नमनिः इति ।
 यत् तर्हि तत्र एव तृप्नोतिशब्दम् पठति ।
 यत् च अपि नृनमनशब्दम् पठति ।
 ननु च उक्तम् वृद्ध्यर्थम् एतत् स्यात् इति ।
 बहिरङ्गा वृद्धिः ।
 अन्तरङ्गम् णत्वम् ।
 असिद्धम् बहिरङ्गम् अन्तरङ्गे ।
 अथ वा उपरिष्टात् योगविभागः करिष्यते ।
 ऋतः नः णः भवति ।
 ततः छन्दसि अवग्रहात् ऋतः इति एव
 अड्व्यवाये णत्वे अन्यव्यवाये प्रतिषेधः ।
 अड्व्यवाये णत्वे अन्यव्यवाये प्रतिषेधः वक्तव्यः ।
 आदर्शेन अक्षदर्शेन ।
 न वा अन्येन व्यपेतत्वात् । न वा वक्तव्यः ।
 किम् कारणम् ।
 अन्येन व्यपेतत्वात् ।
 अन्येन अत्र व्यवायः ।
 यदि अपि अत्र अन्येन व्यवायः अटा अपि तु व्यवायः अस्ति तत्र अस्ति अड्व्यवाये इति प्राप्नोति ।
 अटा एव व्यवाये भवति ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 अड्ग्रहणसामर्थ्यात् ।
 यदि हि यत्र अटा च अन्येन च व्यवायः तत्र स्यात् अड्ग्रहणम् अनर्थकम् स्यात् ।
 व्यवाये नः णः भवति इति एव ब्रूयात् ।
 अस्ति अन्यत् अड्ग्रहणस्य प्रयोजनम् ।
 किम् ।
 यः अनिर्दिष्टैः एव व्यवायः तत्र मा भूत् ।
 कृत्स्नम् मृत्स्ना इति ।
 यदि एतावत् प्रयोजनम् स्यात् शर्व्यवाये न इति एव ब्रूयात्
 तत्समुदाये णत्वाप्रसिद्धिः यथा अन्यत्र ।
 तत्समुदाये व्यवायसमुदाये णत्वस्य अप्रसिद्धिः ।
 अर्केण अर्घेण ।
 यथा अन्यत्र अपि व्यवायसमुदाये कार्यम् न भवति ।
 क्व अन्यत्र ।
 नुम्विसर्जनीयशर्व्यवायेऽपि निंस्से निंस्स्व इति ।
 किम् पुनः कारणम् अन्यत्र अपि व्यवायसमुदाये कार्यम् न भवति ।
 प्रत्येकम् वाक्यपरिसमाप्तिः दृष्टा इति ।
 तत् यथा ।
 गुणवृद्धिसञ्ज्ञे प्रत्येकम् भवतः ।
 ननु च अयम् अपि अस्ति दृष्टान्तः समुदाये वाक्यपरिसमाप्तिः इति ।
 तत् यथा ।
 गर्गाः शतम् दण्ड्यन्ताम् इति ।
 अर्थिनः च राजानः हिरण्येन भवन्ति न च प्रत्येकम् दण्डयन्ति ।
 यदि एवम् एकेन व्यवाये न प्राप्नोति ।
 किरिणा रिरिणा इति ।
 उभयथा अपि वाक्यपरिसमाप्तिः दृश्यते ।
 तत् यथा ।
 गर्गैः सह न भोक्तव्यम् इति प्रत्येकम् च न सम्भुज्यते समुदितैः च
 कुव्यवाये हादेशेषु प्रतिषेधः ।
 कुव्यवाये हादेशेषु प्रतिषेधः वकव्यः ।
 किम् प्रयोजनम् ।
 प्रयोजनम् वृत्रघ्नः स्रुघ्नः प्राघानि इति । हन्तेरत्पूर्वस्य इति अत्पूर्वग्रहणम् न कर्तव्यम् भवति ।
 नुम्व्यवाये णत्वे अनुस्वाराभावे प्रतिषेधः । नुम्व्यवाये णत्वे अनुस्वाराभावे प्रतिषेधः वक्तव्यः ।
 प्रेन्वनम् प्रेन्वनीयम् ।
 अनागमे च णत्वम् । अनागमे च णत्वम् वक्तव्यम् ।
 तृम्पणीयम् ।
 अनुस्वारव्यवायवचनात् तु सिद्धम् । अनुस्वारव्यवाये नः णः भवति इति वक्तव्यम् ।
 तदनुस्वारग्रहणम् कर्तव्यम् ।
 न कर्तव्यम् ।
 क्रियते न्यासे एव ।
 नकारे अनुस्वारः परसवर्णीभूतः निर्दिश्यते ।
 इह अपि तर्हि प्राप्नोति ।
 प्रेन्वनम् प्रेन्वनीयम् ।
 अनुस्वारविशेषणम् नुम्ग्रहणम् ।
 नुमः यः अनुस्वारः इति ।
 इह अपि तर्हि न प्राप्नोति ।
 तृम्पणम् तृम्पणीयम् ।
 एवम् तर्हि अयोगवाहानाम् अविशेषेण उपदेशः चोदितः तत्र अनुस्वारे कृते अड्व्यवाये इति एव सिद्धम् ।
 यदि एवम् न अर्थः नुम्ग्रहणेन ।
 अनुस्वारे कृते अड्व्यवाये इति एव सिद्धम्
 पूर्वपदात् सञ्ज्ञायाम् उत्तरपदग्रहणम् ।
 पूर्वपदात् सञ्ज्ञायाम् उत्तरपदग्रहणम् कर्तव्यम् ।
 किम् प्रयोजनम् ।
 तद्धितपूर्वपदस्थाप्रतिषेधार्थम् । तद्धितस्थस्य पूर्वपदस्थस्य च प्रतिषेधः मा भूत् ।
 खारपायणः करणप्रियः ।. तत् तर्हि वक्तव्यम् ।
 न वक्तव्यम् ।
 पूर्वपदम् उत्तरपदम् इति सम्बन्धिशब्दौ एतौ ।
 सति पूर्वपदे उत्तरपदम् भवति सति च उत्तरपदे पूर्वपदम् भवति ।
 तत्र सम्बन्धात् एतत् गन्तव्यम् यत् प्रति पूर्वपदम् इति एतत् भवति तत्स्थस्य नियमः इति ।
 किम् च प्रति एतत् भवति ।
 उत्तरपदम् प्रति
 सञ्ज्ञायाम् नियमवचने गप्रतिषेधात् नियमप्रतिषेधः ।
 सञ्ज्ञायाम् नियमवचने गप्रतिषेधात् नियमस्य अयम् प्रतिषेधः विज्ञायते अगः इति ।
 तत्र कः दोषः ।
 तत्र नित्यम् णत्वप्रसङ्गः । तत्र पूर्वेण सञ्ज्ञायाम् च असञ्ज्ञायाम् च नित्यम् णत्वम् प्राप्नोति ।
 योगविभागात् सिद्धम् । योगविभागः करिष्यते ।
 पूर्वपदात् सञ्ज्ञायाम् ।
 ततः अगः ।
 गान्तात् पूर्वपदात् या च यावती णत्वप्राप्तिः तस्याः सर्वस्याः प्रतिषेधः ।
 अप्रतिषेधः वा यथा सर्वनामसञ्ज्ञायाम् । न वा अर्थः प्रतिषेधेन ।
 णत्वम् कस्मात् न भवति ।
 यथा सर्वनामसञ्ज्ञायाम् ।
 उक्तम् च सर्वनामसञ्ज्ञायाम् सर्वनामसञ्ज्ञायाम् निपातनात् णत्वाभावः इति ।
 यथा पुनः तत्र निपातनम् क्रियते सर्वादीनि सर्वनामानि इति इह इदानीम् किम् निपातनम् ।
 इह अपि निपातनम् अस्ति ।
 किम् ।
 अणृगयनादिभ्यः इति ।
 न एव वा पुनः अत्र पूर्वेण णत्वम् प्राप्नोति ।
 किम् कारणम् ।
 समानपदे इति उच्यते न च एतत् समानपदम् ।
 समासे कृते समानपदम् ।
 समानम् एव यत् नित्यम् न च एतत् नित्यम् समानपदम् एव ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 समानग्रहणसामर्थ्यात्. यदि हि यत् समानम् च असमानम् च तत्र स्यात् समनग्रहणम् अनर्थकम् स्यात्
 द्व्यक्षरत्र्यक्षरेभ्यः इति वक्तव्यम् ।
 इह मा भूत् ।
 देवदारुवनम् ।
 इरिकादिभ्यः प्रतिषेधः वक्तव्यः ।
 इरिकावनम् तिमिरवनम्
 अदन्तात् अदन्तस्य इति वक्तव्यम् ।
 इह मा भूत् ।
 दीर्घाह्नी शरत् इति ।
 तत् तर्हि वक्तव्यम् ।
 न वक्तव्यम् ।
 न एषा अहन्शब्दात् षष्ठी ।
 का तर्हि ।
 अह्नशब्दात् प्रथमा पूर्वसूत्रनिर्देशः च ।
 अथ वा युवादिषु पाठः करिष्यते
 आहितोपस्थितयोः इति वक्तव्यम् ।
 इह अपि यथा स्यात् ।
 इक्षुवाहणम् शरवाहणम् ।
 अपरः आह वाहनम् वाह्यात् इति वक्तव्यम् ।
 यदा हि गर्गाणाम् वाहनम् अपविद्धम् तिष्ठति तदा मा भूत् ।
 गर्गवाहनम् इति
 वाप्रकरणे गिरिनद्यादीनाम् उपसङ्ख्यानम् ।
 वाप्रकरणे गिरिनद्यादीनाम् उपसङ्ख्यानम् कर्तव्यम् ।
 गिरिणदी गिरिनदी ।
 चक्रणितम्बा चक्रनितम्बा
 प्रातिपदिकान्तस्य णत्वे समासान्तग्रहणम् असमासान्तप्रतिषेधार्थम् ।
 प्रातिपदिकान्तस्य णत्वे समासान्तग्रहणम् कर्तव्यम् ।
 किम् प्रयोजनम् ।
 असमासान्तप्रतिषेधार्थम् ।
 असमासान्तस्य मा भूत् ।
 गर्गभगिनी दक्षभगिनी इति ।
 न वा भवति गर्गभगिणी इति ।
 भवति यदा एतत् वाक्यम् गर्गाणाम् भगः गर्गभगः गर्गभगः अस्याः अस्ति इति ।
 यदा तु एतत् वाक्यम् भवति गर्गाणाम् भगिनी गर्गभगिनी इति तदा न भवितव्यम् ।
 तदा मा भूत् इति ।
 यदि समासान्तग्रहणम् क्रियते माषवापिणी वृईहिवापिणी अत्र न प्राप्नोति ।
 लिङ्गविशिष्टग्रहणे च उक्तम् । किम् उक्तम् ।
 गतिकारकोपपदानाम् कृद्भिः सह समासवचनम् प्राक् सुबुत्पत्तेः इति
 तत्र युवादिप्रतिषेधः ।
 तत्र युवादीनाम् प्रतिषेदः वक्तव्यः ।
 आर्ययूना क्षत्रिययूना प्रपक्वानि परिपक्वानि दीर्घाह्नी शरत् इति
 अथ इह कथम् भवितव्यम् ।
 माषकुम्भवापेण व्रीहिकुम्भवापेण इति ।
 किम् नित्यम् णत्वेन भवितव्यम् आहोस्वित् विभाषया ।
 यदा तावत् एतत् वाक्यम् भवति कुम्भस्य वापः कुम्भवापः माषाणाम् कुम्भवापः माषकुम्भवाप इति तदा नित्यम् णत्वेन भवितव्यम् ।
 यदा तु एतत् वाक्यम् भवति माषाणाम् कुम्भः माषकुम्भः माषकुम्भस्य वापः माषकुम्भवापः इति तदा विभाषया भवितव्यम्
 असमासग्रहणम् किमर्थम् ।
 समासे इति वर्तते असमासे अपि यथा स्यात् ।
 प्रणमति परिणमति ।
 क्व पुनः समासग्रहणम् प्रकृतम् ।
 पूर्वपदात्सञ्ज्ञायामगः इति ।
 कथम् पुनः तेन समासग्रहणम् शक्यम् विज्ञातुम् ।
 पूर्वपदग्रहणसामर्थ्यात् ।
 समासे एव एतत् भवति पूर्वपदम् उत्तरपदम् इति ।
 अथ अपिग्रहणम् किमर्थम् ।
 समासे अपि यथा स्यात् ।
 प्रणामकः परिणामकः ।
 यदि तर्हि समासे च असमासे च इष्यते न अर्थः असमासेपिग्रहणेन ।
 निवृत्तम् पूर्वपदात् इति ।
 अविशेषेण उपसर्गात् णत्वम् वक्ष्यामि ।
 समासे नियमात् न प्राप्नोति ।
 असिद्धम् उपसर्गात् णत्वम् तस्य असिद्धत्वात् नियमः न भविष्यति ।
 एवम् तर्हि सिद्धे सति यत् असमासे अपिग्रहणम् करोति तत् ज्ञापयति आचार्यः न योगे योगः असिद्धः ।
 किम् तर्हि प्रकरणे प्रकरणम् असिद्धम् इति ।
 किम् एतस्य ज्ञपने प्रयोजनम् ।
 यत् तत् उक्तम् निष्कृतम् निष्पीतम् इति अत्र सत्वस्य असिद्धत्वात् षत्वम् न प्राप्नोति इति सः न दोषः भवति
 णोपदेशम् प्रति उपसर्गाभावात् अनिर्देशः ।
 अगमकः निर्देशः अनिर्देशः ।
 यत्क्रियायुक्ताः तम् प्रति गत्युपसर्गसञ्ज्ञे भवतः न च णोपदेशम् प्रति क्रियायोगः ।
 एवम् तर्हि आह अयम् उपसर्गात् असमासे अपि णोपदेशस्य इति न च णोपदेशम् प्रति उपसर्गः अस्ति तत्र वचनात् भविष्यति ।
 वचनप्रामाण्यात् इति चेत् पदलोपे प्रतिषेधः । वचनप्रामाण्यात् इति चेत् पदलोपे प्रतिषेधः वक्तव्यः ।
 प्रगताः नायकाः अस्मात् ग्रामात् प्रनायकः ग्रामः इति ।
 सिद्धम् तु यम् प्रति उपसर्गः तत्स्थस्य इति वचनात् । सिद्धम् एतत् ।
 कथम् ।
 यम् प्रति उपसर्गः तत्स्थस्य णः भवति इति वक्तव्यम् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् णोपदेशम् प्रति उपसर्गाभावात् अनिर्देशः इति ।
 न एषः दोषः ।
 णोपदेशः इति न एवम् विज्ञायते णः उपदेशः णोपदेशः णोपदेशस्य इति ।
 कथम् तर्हि ।
 णः उपदेशः अस्य सः अयम् णोपदेशः णोपदेशस्य इति
 हिनुमीनाग्रहणे विकृतस्य उपसङ्ख्यानम् ।
 हिनुमीनाग्रहणे विकृतस्य उपसङ्ख्यानम् कर्तव्यम् ।
 प्रहिणोति प्रमीणीते ।
 वचनात् भविष्यति ।
 अस्ति वचने प्रयोजनम् ।
 किम् ।
 प्रहिणुतः प्रमीणाति ।
 सिद्धम् अचः स्थानिवत्त्वात् । सिद्धम् एतत् ।
 कथम् ।
 अचः स्थानिवत्त्वात् ।
 स्थानिवद्भावात् अत्र णत्वम् भविष्यति ।
 प्रतिषिध्यते अत्र स्थानिवद्भावः पूर्वत्रासेद्धे न स्थानिवत् इति ।
 दोषाः एव एते तस्याः परिभाषायाः तस्य दोषः संयोगादिलोपलत्वणत्वेषु इति
 लोट् इति किमर्थम् ।
 प्रहिमानि कुलानि ।
 प्रवपानि मांसानि ।
 आनि लोड्ग्रहणानर्थक्यम् अर्थवद्ग्रहणात् ।
 आनि लोड्ग्रहणम् अनर्थकम् ।
 किम् कारणम् ।
 अर्थवद्ग्रहणात् ।
 अर्थवतः आनिशब्दस्य ग्रहणम् न एषः अर्थवान् ।
 अनुपसर्गात् वा । अथ वा यत्क्रियायुक्ताः तम् प्रति गत्युपसर्गसञ्ज्ञे भवतः न च एतम् आनिशब्दम् प्रति क्रियायोगः ।
 इह अपि तर्हि न प्राप्नोति ।
 प्रयाणि परियाणि इति ।
 अत्र अपि न आनिशब्दम् प्रति क्रियायोगः ।
 आनिशब्दम् प्रति अत्र क्रियायोगः ।
 कथम् ।
 यत्क्रिययुक्ताः इति न एवम् विज्ञायते यस्य क्रिया यत्क्रिया यत्क्रियायुक्ताः तम् प्रति गत्युपसर्गसञ्ज्ञे भवतः इति ।
 कथम् तर्हि ।
 या क्रिया यत्क्रिया यत्क्रियायुक्ताः तम् प्रति गत्युपसर्गसञ्ज्ञे भवतः इति
 नेः गदादिषु अड्व्यवाये उपसङ्ख्यानम् ।
 नेः गदादिषु अड्व्यवाये उपसङ्ख्यानम् कर्तव्यम् ।
 प्रण्यगदत् परिण्यगदत् ।
 आङा च इति वक्तव्यम् ।
 प्रण्यागदत् ।
 ननु च अयम् अट् गदादिभक्तः गदादिग्रहणेन ग्राहिष्यते ।
 न सिध्यति ।
 अङ्गस्य अट् उच्यते विकरणान्तम् च अङ्गम् सः असौ सङ्घातभक्तः अशक्यः गदादिग्रहणेन ग्रहीतुम् ।
 एवम् तर्हि अड्व्यवाये इति वर्तते ।
 क्व प्रकृतम् ।
 अट्कुप्वाङ्नुम्व्यवाये अपि इति ।
 तत् वै कार्यिविशेषणम् निमित्तविशेषणेन च इह अर्थः ।
 तत्र अपि निमित्तविशेषणम् एव
 अन्तग्रहणम् किमर्थम् ।
 अनितेः अन्तग्रहणम् सम्बुद्ध्यर्थम् ।
 अनितेः अन्तग्रहणम् क्रियते सम्बुद्ध्यर्थम् ।
 हे प्राण् ।
 अप्ररः आह ।
 अनितेः अन्तः पदान्तस्य ।
 अनितेः अन्तग्रहणम् क्रियते पदान्तस्य न इति प्रतिषेधः प्राप्नोति तद्बाधनार्थम् ।
 यः वा तस्मात् अनन्तरः । अथ वा अयम् अन्तशब्दः अस्ति एव अवयववाची ।
 तत् यथा वस्त्रान्तः वसनान्तः इति ।
 अस्ति सामीप्ये वर्तते ।
 तत् यथा ।
 उदकान्तम् गतः ।
 उदकसमीपम् गतः इति गम्यते ।
 तत् यः सामीप्ये वर्तते तस्य ग्रहणम् विज्ञायते ।
 अनितेः समीपे यः रेफः तस्मात् नस्य यथा स्यात् ।
 प्राणिति ।
 इह मा भूत् ।
 पर्यनिति
 साभ्यासस्य द्वयोः इष्टम् ।
 साभ्यासस्य द्वयोः णत्वम् इष्यते ।
 प्राणिणिषति
 अत्पूर्वस्य इति किमर्थम् ।
 प्रघ्नन्ति परिघ्नन्ति ।
 हन्तेः अत्पूर्वस्य वचने उक्तम् ।
 किम् उक्तम् ।
 कुव्यवाये हादेशेषु प्रतिषेधः इति
 कथम् इदम् विज्ञयते ।
 ओकारात् परः ओत्परः न ओत्परः अनोत्परः इति ।
 आहोस्वित् ओकारः परः अस्मात् सः अयम् ओत्परः न ओत्परः अनोत्परः इति ।
 किम् च अतः ।
 यदि विज्ञयते ओकारात् परः ओत्परः न ओत्परः अनोत्परः इति प्र नः मुञ्चतम् अत्र अपि प्राप्नोति ।
 अथ विज्ञायते ओकारः परः अस्मात् सः अयम् ओत्परः न ओत्परः अनोत्परः इति प्र णः वनिः देवकृता अत्र न प्राप्नोति ।
 उभयथा च प्रक्रमे दोषः भवति ।
 प्र नः* मुञ्चतम् , प्र नः मुञ्चतम् ।
 प्र* उ नः , प्र उ नः ।
 भाविनि अपि ओति न इष्यते ।
 भाविनि अपि ओकारे णत्वम् न इष्यते ।
 एवम् तर्हि उपसर्गात् बहुलम् इति वक्तव्यम्
 कृत्स्थस्य णत्वे निर्विण्णस्य उपसङ्ख्यानम् ।
 कृत्स्थस्य णत्वे निर्विण्णस्य उपसङ्ख्यानम् कर्तव्यम् ।
 निर्विण्णः अहम् अनेन वासेन
 णेर्विभाषायाम् साधनव्यवाये उपसङ्ख्यानम् ।
 णेर्विभाषायाम् साधनव्यवाये उपसङ्ख्यानम् कर्तव्यम् ।
 प्राप्यमाणम् प्राप्यमानम् ।
 तद्विधानात् सिद्धम् । विहितविशेषणम् णिग्रहणम् ।
 ण्यन्तात् यः विहितः इति ।
 अडधिकारात् वा । अथ वा अड्व्यवाये इति वर्तते
 किमर्थम् इदम् उच्यते न कृत्यचः इति एव सिद्धम् ।
 नियमार्थः अयम् आरम्भः ।
 इजादेः एव च सनुम्कात् न अन्यस्मात् सनुम्कात् इति ।
 क्व मा भूत् ।
 प्रमङ्कनम् परिमङ्कनम् ।
 सनुमः णत्वे अवधारणाप्रसिद्धिः विधेयभावात् ।
 सनुमः णत्वे अवधारणस्य अप्राप्तिः ।
 किम् कारणम् ।
 विधेयभावात् ।
 कैमर्थक्यात् नियमः भवति ।
 विधेयम् न अस्ति इति कृत्वा ।
 इह च अस्ति विधेयम् ।
 किम् ।
 ण्यन्तात् विभाषा प्राप्ता तत्र नित्यम् णत्वम् विधेयम् ।
 तत्र अपूर्वः विधिः अस्तु नियमः अस्तु इति अपूर्वः विधिः भविष्यति न नियमः ।
 सिद्धम् तु प्रतिषेधाधिकारे सनुम्ग्रहणात् । सिद्धम् एतत् ।
 कथम् ।
 प्रतिषेधाधिकारे सनुम्ग्रहणात् ।
 प्रतिषेधाधिकारे सनुम्ग्रहणम् कर्तव्यम् ।
 न भाभूपूकमिगमिप्यायिवेपिसनुमाम् इति ।
 इह अपि तर्हि न प्राप्नोति ।
 प्रेङ्गणम् प्रेङ्गणीयम् ।
 कृत्स्थस्य च णत्वे इजादेः सनुमः ग्रहणम् । कृत्स्थस्य च णत्वे इजादेः सनुमः ग्रहणम् कर्तव्यम् ।
 सिध्यति सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् सनुमः णत्वे अवधारणाप्रसिद्धिः विधेयभावात् इति ।
 न एषः दोषः ।
 हलः इति वर्तते ।
 क्व प्रकृतम् ।
 हलश्चेजुपधात् इति ।
 तत् वै तत्र आदिविशेषणम् अन्तविशेषणेन च इह अर्थः ।
 कथम् पुनः ज्ञायते तत्र आदिविशेषणम् इति ।
 इजुपधात् इति उच्यते अत्र न अर्थः अन्तविशेषणेन ।
 तत्र आदिविशेषणम् सत् इह अन्तविशेषणम् भविष्यति ।
 कथम् ।
 इजादेः इति उच्यते तत्र न अर्थः आदिविशेषणेन ।
 अथ वा इजादेः सनुमः इति अत्र णेर्विभाषा इति एतत् अनुवर्तिष्यते
 भादिषु पूञ्ग्रहणम् ।
 भादिषु पूञ्ग्रहणम् कर्तव्यम् ।
 इह मा भूत् ।
 प्रपवणम् सोमस्य इति ।
 ण्यन्तस्य च उपसङ्ख्यनम् । ण्यन्तस्य च उपसङ्ख्यानम् कर्तव्यम् ।
 किम् पूञः एव ।
 न इति आह ।
 अविशेषेण ।
 प्रभापनम् परिभापनम्
 षात् पदादिपरवचनम् ।
 षात्पदादिपरग्रहणम् कर्तव्यम् ।
 इह एव यथा स्यात् ।
 निष्पानम् दुष्पानम् ।
 इह मा भूत् ।
 ससर्पिष्केण सयजुष्केण ।
 तत् तर्हि वक्तव्यम् ।
 न वक्तव्यम् ।
 न एवम् विज्ञायते पदस्य अन्तः पदान्तः पदान्तात् इति ।
 कथम् तर्हि ।
 पदे अन्तः पदान्तः पदान्तात् इति
 नशेः अशः ।
 नशेः अशः इति वक्तव्यम् ।
 इह अपि यथा स्यात् ।
 प्रनङ्क्ष्यति परिनङ्क्ष्यति ।
 तत् तर्हि वक्तव्यम् ।
 न वक्तव्यम् ।
 इह नशेः षः इति इयता सिद्धम् ।
 सः अयम् एवम् सिद्धे सति यत् अन्तग्रहणम् करोति तस्य एतत् प्रयोजनम् षान्तभूतपूर्वस्य अपि यथा स्यात्
 पदव्यवाये अतद्धिते ।
 पदव्यवाये अतद्धिते इति वक्तव्यम् ।
 इह मा भूत् ।
 आर्द्रगोमयेण शुष्कगोमयेण इति ।
 तत् तर्हि वक्तव्यम् ।
 न वक्तव्यम् ।
 न एवम् विज्ञायते पदेन व्यवाये पदव्यवाये इति ।
 कथम् तर्हि ।
 पदे व्यवायः पदव्यवायः पद्व्यवाये इति
 अविहितलक्षणः णत्वप्रतिषेधः क्षुभ्नादिषु द्रष्टव्यः
 किमर्थम् तृतीयानिर्देशः क्रियते न श्चौ इति एव उच्येत ।
 आनन्तर्यमात्रे श्चुत्वम् यथा स्यात् ।
 यज्ञः राज्ञः याच्ञा ।
 अथ सङ्ख्यातानुदेशः कस्मात् न भवति ।
 आचार्यप्रवृत्तिः ज्ञापयति सङ्ख्यातानुदेशः न इह इति यत् अयम् शात् प्रतिषेधम् शास्ति
 किमर्थम् त्र्तीयानिर्देशः क्रियते न ष्टौ इति एव उच्येत ।
 आनन्तर्यमात्रे ष्टुत्वम् यथा स्यात् ।
 पेष्टा लेढा ।
 अथ सङ्ख्यातानुदेशः कस्मात् न भवति ।
 आचार्यप्रवृत्तिः ज्ञापयति न इह सङ्ख्यातानुदेशः भवति इति यत् अयम् तोःषि इति प्रतिषेधम् शास्ति
 अनाम् इति किम् ।
 षण्णाम् भवति कश्यपः ।
 अत्यल्पम् इदम् उच्यते अनाम् इति ।
 अनान्नवतिनगरीणाम् च इति वक्तव्यम् षण्णाम् , षण्णवतिः , षण्णगरी
 यरः अनुनासिके प्रत्यये भाषायाम् नित्यवचनम् ।
 यरः अनुनासिके प्रत्यये भाषायाम् नित्यम् इति च वक्तव्यम् ।
 वाङ्मयम् ।
 त्वङ्मयम् इति
 द्विर्वचने यणः मयः । द्विर्वचने यणः मयः इति वक्तव्यम् ।
 किम् उदाहरणम् ।
 यदि यणः इति पञ्चमी मयः इति षष्ठी उल्क्का वल्म्मीकम् इति उदहरणम् ।
 अथ मयः इति पञ्चमी यणः इति षष्ठी दध्य्यत्र मध्व्वत्र इति उदाहरणम् ।
 शरः खयः ।
 शरः खयः इति वक्तव्यम् ।
 किम् उदाहरणम् ।
 यदि शरः इति पञ्चमी खयः इति षष्ठी स्थ्थाली स्थ्थाता इति उदाहरणम् ।
 अथ खयः इति पञ्चमी शरः इति षष्ठी वत्स्सः क्ष्षीरम् अप्स्सराः इति उदाहरणम् ।
 अवसाने च । अवसाने च द्वे भवतः इति वक्तव्यम् ।
 वाक्क् वाक् ।
 त्वक्क् त्वक् ।
 स्रुक्क् स्रुक् ।
 तत् तर्हि वक्तव्यम् ।
 न वक्तव्यम् ।
 न अयम् प्रसज्यप्रतिषेधः ।
 अचि न इति ।
 किम् तर्हि पर्युदसः अयम् ।
 यत् अन्यत् अचः इति
 न आदिनि आक्रोशे पुत्रस्य इति तत्परे च ।
 न आदिनि आक्रोशे पुत्रस्य इति अत्र तत्परे च इति वक्तव्यम् ।
 पुत्रपुत्रादिनि
 वा हतजग्धपरे च ।
 वा हतजग्धपरे इति वक्तव्यम् ।
 पुत्रहती पुत्त्रहती ।
 पुत्रजग्धी पुत्त्रजग्धी
 चयः द्वितीयाः शरि पौष्करसादेः ।
 चयः द्वितीयाः भवन्ति शरि परतः पौष्करसादेः आचार्यस्य मतेन ।
 वथ्सः , ख्षीरम् , अफ्सराः
 उदः पूर्वत्वे स्कन्देः छन्दसि उपसङ्ख्यानम् ।
 उदः पूर्वत्वे स्कन्देः छन्दसि उपसङ्ख्यानम् कर्तव्यम् ।
 अघ्न्ये दूरम् उत्कन्द
 रोगे च इति वक्तव्यम् ।
 उत्कन्दकः रोगः
 छत्वम् अमि तच्छ्लोकेन तच्छ्मश्रुणा इति प्रयोजनम् ।
 छत्वम् अमि इति वक्तव्यम् ।
 किम् प्रयोजनम् ।
 तच्छ्लोकेन ।
 तच्छ्मश्रुणा इति
 सवर्णग्रहणम् किमर्थम् ।
 झरः झरि सवर्णग्रहणम् समसङ्ख्यप्रतिषेधार्थम् ।
 झरः झरि सवर्णग्रहणम् क्रियते समसङ्ख्यप्रतिषेधार्थम् ।
 सङ्ख्यातानुदेशः मा भूत् इति ।
 किम् च स्यात् ।
 इह न स्यात् ।
 शिण्ढि पिण्ढि इति
 किमर्थम् इदम् उच्यते ।
 अकारः अयम् अक्षरसमाम्नाये विवृतः उपदिष्टः तस्य संवृतताप्रत्यापत्तिः क्रियते ।
 किम् पुनः कारणम् विवृतः उपदिश्यते ।
 आदेशार्थम् सवर्णार्थम् अकारः विवृतः स्मृतः ।
 आकारस्य तथा ह्रस्वः तदर्थम् पाणिनेः अ अ ।
 आदेशार्थम् तावत् ।
 वृक्षाभ्याम् , देवदत्ता३ ।
 आन्तर्यतः विवृतस्य विवृतौ दीर्घप्लुतौ यथा स्याताम् ।
 सवर्णार्थम् च ।
 अकारः सवर्णग्रहणेन आकारम् अपि यथा गृह्णीयात् ।
 आकारस्य तथा ह्रस्वः ।
 तथा च अतिखट्वः , अतिमालः इति अत्र आकारस्य ह्रस्वः उच्यमानः विवृतः प्राप्नोति सः संवृतः स्यात् इति एवमर्था प्रयापत्तिः ।
 अस्ति प्रयोजनम् एतत् ।
 किम् तर्हि इति ।
 अकारस्य प्रत्यापत्तौ दीर्घप्रतिषेधः । अकारस्य प्रत्यापत्तौ दीर्घस्य प्रतिषेधः वक्तव्यः ।
 खट्वा माला ।
 न एषः दोषः ।
 यथा एव प्रकृतितः सवर्णग्रहणम् एवम् आदेशतः अपि भवितव्यम् तत्र आन्तर्यतः ह्रस्वस्य ह्रस्वः दीर्घस्य दीर्घः भविष्यति ।
 आदेशस्य च अनण्त्वात् न सवर्णग्रहणम् । आदेशस्य च अनण्त्वात् सवर्णानाम् ग्रहणम् न प्राप्नोति ।
 केषाम् ।
 उदात्तानुदात्तस्वरितानुनासिकानाम् ।
 सिद्धम् तु तपरनिर्देशात् । सिद्धम् एतत् ।
 कथम् ।
 तपरनिर्देशात् ।
 तपरनिर्देशः कर्तव्यः ।
 अत् अ* इति ।
 अपरः आह अकारस्य प्रत्यापत्तौ दीर्घप्रतिषेधः ।
 अकारस्य प्रत्यापत्तौ दीर्घस्य प्रतिषेधः वक्तव्यः खट्वा माला ।
 न एषः दोषः ।
 दीर्घोच्चारणसामर्थ्यात् न भविष्यति ।
 इदम् तर्हि प्रयोजनम् ।
 वृक्षाभ्याम् प्लक्षाभ्याम् ।
 अत्र अपि दीर्घवचनसामर्थ्यात् न भविष्यति ।
 इदम् तर्हि ।
 अपि काकः श्येनायते ।
 ननु च अत्र अपि दीर्घवचनसमर्थ्यात् एव न भविष्यति ।
 अस्ति अन्यत् दीर्घवचने प्रयोजनम् ।
 किम् ।
 दधीयति मधूयति ।
 अत्र एव च एषः दोषः आदेशस्य च अनण्त्वात् सवर्णानाम् ग्रहणम् न प्राप्नोति ।
 केषाम् ।
 उदात्तानुदात्तस्वरितानुनासिकानाम् ।
 सिद्धम् तु तपरनिर्देशात् ।
 सिद्धम् एतत् ।
 कथम् ।
 तपरनिर्देशात् ।
 तपरनिर्देशः कर्तव्यः ।
 अत् अत् इति ।
 एकशेषनिर्देशात् वा स्वरभिन्नानाम् भगवतः पाणिनेः सिद्धम् । एकशेषनिर्देशात् वा स्वरभिन्नानम् भगवतः पाणिनेः आचार्यस्य सिद्धम् ।
 एकशेषनिर्देसः अयम् ।
 अ , अ , अ इति
