 रागात् इति किम् ।
 देवदत्तेन रक्तम् वस्त्रम् ।
 रक्तादीनाम् अर्थाभिधाने प्रत्ययविधानात् उपाध्यानर्थक्यम् ।
 रक्तादीनाम् अर्थाभिधाने प्रत्ययविधानात् उपाधिग्रहणम् अनर्थकम् ।
 न हि अरागात् उत्पद्यमानेन प्रत्ययेन अर्थस्य अभिधानम् स्यात् ।
 अनभिधानात् ततः उत्पत्तिः न भविष्यति ।
 ठक्प्रकरणे शकलकर्दमाभ्याम् उपसङ्ख्यानम् ।
 ठक्प्रकरणे शकलकर्दमाभ्याम् उपसङ्ख्यानम् कर्तव्यम् ।
 शाकलिकम् कार्दमिकम् ।
 नील्याः अन् ।
 नील्याः अन् वक्तव्यः ।
 नील्या रक्तम् नीलम् ।
 पीतात् कन् ।पीतात् कन् वक्तव्यः ।
 पीतेन रक्तम् पीतकम् ।
 पीतकशब्दः वा प्रकृत्यन्तरम् ।
 तस्मात् लुक् वक्तव्यः ।
 हरिद्रामहारजनाभ्याम् अञ् ।
 हरिद्रामहारजनाभ्याम् अञ् वक्तव्यः ।
 हारिद्रम् माहारजनम् ।
 रागात् इति उच्यते ।
 तत्र इदम् न सिध्यति ।
 हारिद्रौ कुक्कुटस्य पादौ ।
 काषायौ गर्दभस्य कर्णौ इति ।
 उपमानात् सिद्धम् ।
 हरिद्रौ इव हरिद्रौ ।
 काषायौ इव काषायौ
 अयुक्तः अयम् निर्देशः ।
 योगः हिम् नाम भवति ययोः सन्निकर्षविप्रकर्षौ स्तः ।
 न च कालनक्षत्रयोः सन्निकर्षविप्रकर्षौ स्तः ।
 नित्ये हि कालनक्षत्रे ।
 कथम् तर्हि निर्देशः कर्तव्यः ।
 नक्षत्रेण चन्द्रमसः योगात् तद्युक्तात् काले प्रत्ययविधानम् ।
 नक्षत्रेण चन्द्रमसः योगात् तद्युक्तात् काले प्रत्ययः भवति इति वक्तव्यम् ।
 पुष्येण युक्तः पुष्ययुक्तः , पुष्ययुक्तः चन्द्रमाः अस्मिन् काले पौषम् अहः , पौषी रात्रिः ।
 तत्र उत्तरपदलोपः ।
 तत्र उत्तरपदलोपः वक्तव्यः ।
 पुष्ययुक्तशब्दात् हि प्रत्ययः विधीयते ।
 लिङ्गवचनानुपपत्तिः च ।
 लिङ्गवचनयोः च अनुपपत्तिः ।
 चन्द्रमसः यत् लिङ्गम् वचनम् च तत् युक्तवद्भावेन प्राप्नोति ।
 कालयोगात् सिद्धम् ।
 अस्तु नक्ष्त्रेण युक्तः कालः इति एव ।
 नन् च उक्तम् अयुक्तः अयम् निर्देशः ।
 योगः हिम् नाम भवति ययोः सन्निकर्षविप्रकर्षौ स्तः न च कालनक्षत्रयोः सन्निकर्षविप्रकर्षौ स्तः ।
 नित्ये हि कालनक्षत्रे इति ।
 न एषः दोषः ।
 पुष्यसमीपगते चन्द्रमसि पुष्यशब्दः वर्तते ।
 तेन तत्सञ्ज्ञकेन कालः विशेष्यते ।
 तथा च सम्प्रत्ययः ।
 एवम् च कृत्वा लोके सम्प्रत्ययः भवति ।
 पुष्यसमीपगते चन्द्रमसि वक्तारः भवन्ति पुष्येण अद्य ।
 मघाभिः अद्य इति ।
 इह कस्मात् न भवति ।
 पौषी रात्रिः पौषम् अहः ।
 अविशेषे इति उच्यते ।
 विशेषः च अत्र गम्यते ।
 रात्रिः इति उक्ते अहः न इति गम्यते ।
 अहः इति उक्ते रात्रिः न इति गम्यते ।
 इह अपि तर्हि न प्राप्नोति ।
 अद्य पुष्यः इति ।
 अत्र अपि हि विशेषः गम्यते ।
 अद्य इति उक्ते न ह्यः न श्वः इति ।
 यदि अपि अत्र विशेषः गम्यते अविशेषः अपि गम्यते ।
 अद्य इति उक्ते न ज्ञायते रात्रौ वा दिवा वा इति ।
 यतः अविशेषः तदाश्रयः लुप् भविष्यति ।
 इह अपि तर्हि यदि अपि विशेषः गम्यते अविशेषः अपि तु गम्यते ।
 रात्रिः इति उक्ते न ज्ञायते कदा इति ।
 यतः अविशेषः तदाश्रयः लुप् प्राप्नोति ।
 एवम् तर्हि नक्षत्रेण युक्तः कालः इति अनुवर्तते ।
 नक्षत्रेण युक्तस्य कालस्य अविशेषे ।
 कः पुनः कालः नक्षत्रेण युज्यते ।
 अहोरात्रः ।
 इह कस्मात् न युक्तवद्भावः भवति ।
 श्रवणा रात्रिः ।
 निपातनात् एतत् सिद्धम् ।
 किम् निपातनम् ।
 फाल्गुनीश्रवणाकार्त्तिकीचैत्रीभ्यः इति ।
 दृष्टम् साम कलेः ढक् ।
 दृष्टम् साम इति अत्र कलेः ढक् वक्तव्यः ।
 कलिना दृष्टम् साम कालेयम् साम गीयते ।
 अपरः आह सर्वत्र अग्निकलिभ्याम् ढक् ।
 सर्वत्र अग्निकलिभ्याम् ढक् वक्तव्यः ।
 अग्निना दृष्टम् साम आग्नेयम् ।
 अग्नौ भवम् आग्नेयम् ।
 अग्नेः आगतम् आग्नेयम् ।
 अग्नेः स्वम् आग्नेयम् ।
 अग्निः देवता अस्य आग्नेयम् ।
 कलिना दृष्टम् साम कालेयम् ।
 कलेः आगतम् कालेयम् ।
 कलौ भवम् कालेयम् ।
 कलेः स्वम् कालेयम् ।
 कलिः देवता अस्य कालेयः चरुः ।
 दृष्टे सामनि जाते च अपि अण् डित् द्विः वा विधीयते ।
 दृष्टे सामनि जाते च अपि अण् डित् द्विः वा वक्तव्यः ।
 उशनसा दृष्टम् साम औशनसम् औशनम् ।
 शतभिषजि जातः शातभिषजः शातभिषः ।
 तीयात् ईकक् ।
 तीयात् ईकक् वक्तव्यः ।
 द्वैतीयिकः तार्तीयिकः ।
 न विद्यायाः ।
 विद्यायाः न भवति इति वक्तव्यम् ।
 द्वितीया विद्या तृतीया विद्या इति एव ।
 गोत्रात् अङ्कवत् इष्यते ।
 औपगवकम् ।
 दृष्टे सामनि जाते च अपि अण् डित् द्विः वा विधीयते ।
 तीयात् ईकक् न विद्यायाः गोत्रात् अङ्कवत् इष्यते ।
 किमर्थः डकारः ।
 डिति इति लोपः यथा स्यात् ।
 न एतत् अस्ति प्रयोजनम् ।
 यस्येतिलोपेन अपि एतत् सिद्धम् ।
 एवम् तर्हि सिद्धे सति यत् ययतौ डितौ करोति तत् ज्ञापयति आचार्यः भवतः एते परिभाषे ।
 अननुबन्धकग्रहणे न सानुबन्धकस्य तदनुबन्धकग्रहणे न अतदनुबन्धकस्य ग्रहणम् इति ।
 किम् एतस्य ज्ञापने प्रयोजनम् ।
 अवामदेव्यम् इति एतत् सिद्धम् भवति ।
 सिद्धे यस्येतिलोपेन किमर्थम् ययतौ डितौ ।
 ग्रहणम् मा अतदर्थे भूत् वामदेवस्य नञ्स्वरे ।
 परिवृतः रथः इति तदेकान्तग्रहणम् ।
 परिवृतः रथः इति अत्र तदेकान्तग्रहणम् कर्तव्यम् ।
 येन परिवृतः रथः रथैकान्तः चेत् सः भवति इति वक्तव्यम् ।
 इह मा भूत् पुत्रैः परिवृतः रथः ।
 छात्रैः परिवृतः रथः इति ।
 तत् तर्हि वक्तव्यम् ।
 न वक्तव्यम् ।
 कस्मात् न भवति पुत्रैः परिवृतः रथः , छात्रैः परिवृतः रथः इति ।
 अनभिधानात् ।
 अयम् योगः शक्यः अवक्तुम् ।
 कथम् पाण्डुकम्बली पाण्डुकम्बलिनौ पाण्डुकम्बलिनः इति ।
 इनिना एतत् मत्वर्थीयेन सिद्धम् ।
 पाण्डुकम्बलः अस्य अस्ति इति पाण्डुकम्बली ।
 कौमारापूर्ववचने इति उभयतः स्त्रियाः अपूर्वत्वे ।
 कौमारापूर्ववचने इति अत्र उभयतः स्त्रियाः अपूर्वत्वे इति वक्तव्यम् ।
 अपूर्वपतिम् कुमारीम् उपपन्नः कौमारः भर्ता ।
 कुमारी अपूर्वपतिः पतिम् उपपन्ना कौमारी भार्या ।
 कौमारापूर्ववचने कुमार्याः अण् विधीयते अपूर्वत्वम् यदा तस्याः कुमार्याम् भवति इति वा ।
 अथ वा कुमार्याम् भवः कौमारः ।
 यदि एवम् कौमारी भार्या इति न सिध्यति ।
 पुंयोगात् स्त्र्यभिधानम् ।
 पुंयोगात् स्त्र्यभिधानम् भविष्यति ।
 कौमारस्य भार्या कौमारी इति ।
 सा अस्मिन् पौर्णमासी इति सञ्ज्ञाग्रहणम् ।
 सा अस्मिन् पौर्णमासी इति सञ्ज्ञाग्रहणम् कर्तव्यम् ।
 असञ्ज्ञायाम् गरीयान् उप्संयोगः ।
 अक्रियमाणे हि सञ्ज्ञाग्रहणे गरीयान् उप्संयोगः कर्तव्यः स्यात् ।
 मासार्धमासयोः इति वक्तव्यम् स्यात् ।
 इह मा भूत् ।
 पौषी पौर्णमासी अस्मिन् पञ्चदशरात्रे दशरात्रे इति ।
 संवत्सरपर्वणि इति च वक्तव्यम् स्यात् ।
 भृतकमासे मा भूत् इति ।
 तत् तर्हि वक्तव्यम् ।
 न वक्तव्यम् ।
 इतिकरणः क्रियते ।
 ततः चेत् विवक्षा ।
 यस्य इति लोपः कस्मात् न भवति ।
 इकारोच्चारणसामर्थ्यात् ।
 अथ यत् कायम् हविः कथम् तस्य सम्प्रैषः कर्तव्यः ।
 यदि तावत् किमः कादेशः कस्मै अनुब्रूहि इति भवितव्यम् ।
 अथ न किमः काय अनुब्रूहि इति भवितव्यम् ।
 यदि अपि किमः अथ अपि न किमः उभयथा कस्मै अनुब्रूहि इति भवितव्यम् ।
 सर्वस्य हि सर्वनामसञ्ज्ञा क्रियते ।
 सर्वः च प्रजापतिः प्रजापतिः च कः ।
 अपरः आह यदि एव किमः अथ अपि न किमः उभयथा काय अनुब्रूहि इति भवितव्यम् ।
 सञ्ज्ञोपसर्जनयोः हि सर्वनामसञ्ज्ञा प्रतिषिध्यते ।
 सञ्ज्ञा च एषा तत्रभवतः ।
 अथ यत् अपोनप्त्रियम् अपान्नप्त्रियम् हविः कथम् तस्य सम्प्रैषः कर्तव्यः ।
 अपोनपाते अनुब्रूहि ।
 अपान्नपाते अनुब्रूहि ।
 अपोनप्त्रपान्नप्तृभावः कस्मात् न भवति ।
 प्रत्ययसन्नियोगेन ऋकारान्तत्वम् उच्यते ।
 तेन असति प्रत्यये न भवितव्यम् ।
 छप्रकरणे पैङ्गाक्षीपुत्रादिभ्यः उपसङ्ख्यानम् ।
 छप्रकरणे पैङ्गाक्षीपुत्रादिभ्यः उपसङ्ख्यानम् कर्तव्यम् ।
 पैङ्गाक्षीपुत्रीयम् तार्णबिन्दवीयम् ।
 शतरुद्रात् घ च ।
 शतरुद्रात् घप्रत्ययः वक्तव्यः छः च वक्तव्यः ।
 शतरुद्रियम् शतरुद्रीयम् ।
 कथम् इदम् विज्ञायते भवे ये प्रत्ययाः विहिताः ते भवन्ति कालेभ्यः सा अस्य देवता इति अस्मिन् अर्थे इति ।
 आहोस्वित् कालेभ्यः भवे ये प्रत्ययाः विहिताः ते भवन्ति कालेभ्यः सा अस्य देवता इति अस्मिन् अर्थे इति ।
 कः च अत्र विशेषः ।
 कालेभ्यः भवे प्रत्ययमात्रप्रसङ्गः ।
 यदि विज्ञायते भवे ये प्रत्ययाः विहिताः ते भवन्ति कालेभ्यः सा अस्य देवता इति अस्मिन् अर्थे इति प्रत्ययमात्रम् प्राप्नोति ।
 यः कालेभ्यः भवे तस्य विधाने प्रातिपदिकमात्रात् प्रसङ्गः ।
 अथ विज्ञायते कालेभ्यः भवे ये प्रत्ययाः विहिताः ते भवन्ति कालेभ्यः सा अस्य देवता इति अस्मिन् अर्थे इति प्रातिपदिकमात्रात् प्राप्नुवन्ति ।
 सिद्धम् तु उभयनिर्देशात् ।
 सिद्धम् एतत् ।
 कथम् ।
 उभयनिर्देशात् ।
 उभयनिर्देशः कर्तव्यः ।
 कालेभ्यः भववत् कालेभ्यः इति ।
 सः तर्हि उभयनिर्देशः कर्तव्यः ।
 न कर्तव्यः ।
 भववत् इति वतिना निर्देशः अयम् ।
 यदि च याभ्यः प्रकृतिभ्यः येन विशेषेण भवे प्रत्ययाः विहिताः ताभ्यः प्रकृतिभ्यः तेन विशेषेण सा अस्य देवता इति अस्मिन् अर्थे भवन्ति ततः अमी भववत् कृताः स्युः ।
 अथ हि प्रकृतिमात्रात् वा स्युः प्रत्ययमात्रम् वा स्यात् न अमी भववत् कृताः स्युः ।
 ठञ्प्रकरणे तत् अस्मिन् वर्तते इति नवयज्ञादिभ्यः उपसङ्ख्यानम् ।
 ठञ्प्रकरणे तत् अस्मिन् वर्तते इति नवयज्ञादिभ्यः उपसङ्ख्यानम् कर्तव्यम् ।
 नवयज्ञः वर्तते अस्मिन् काले नावयज्ञिकः ।
 पाकयज्ञिकः ।
 पूर्णमासात् अण् ।
 पूर्णमासात् अण् वक्तव्यः ।
 पूर्णमासः वर्तते अस्मिन् काले पौर्णमासी तिथिः ।
 पितृव्यमातुल इति किम् निपात्यते ।
 पितृमातृभ्याम् भ्रातरि व्यड्डुलचौ ।
 पितृमातृभ्याम् भ्रातरि व्यड्डुलचौ प्रत्ययौ निपात्येते ।
 पितुः भ्राता पितृव्यः ।
 मातुः भ्राता मातुलः ।
 मातामहपितामहेति किम् निपात्यते ।
 मातृपितृभ्याम् पितरि डामहच् ।
 मातृपितृभ्याम् पितरि डामहच्प्रत्ययः निपात्यते ।
 मातुः पिता मातामहः ।
 पितुः पिता पितामहः ।
 मातरि षित् च ।
 षित् च वक्तव्यः ।
 मातामही पितामही ।
 महः वा छन्दसि आनङः अवग्रहदर्शनात् ।
 महः वा पुनः एषः भविष्यति छन्दसि आनङः अवग्रहदर्शनात् ।
 छन्दसि आनङः अवग्रहः दृश्यते ।
 पिता-महः इति ।
 अवेः दुग्धे सोढदूसमरीसचः ।
 अवेः दुग्धे सोढदूसमरीसचः इति एते प्रत्ययाः वक्तव्याः ।
 अविसोढम् अविदूसम् अविमरीसम् ।
 तिलात् निष्फलात् पिञ्जपेजौ ।
 तिलात् निष्फलात् पिञ्जपेजौ वक्तव्यौ ।
 तिलपिञ्जः तिलपेजः ।
 पिञ्जः छन्दसि डित् च ।
 पिञ्जः छन्दसि डित् च वक्तव्यः ।
 तिलपिञ्जम् दण्डानतम् ।
 किमर्थम् भिक्षादिषु युवतिशब्दः पठ्यते न तस्य समूहः इति एव सिद्धम् ।
 न सिध्यति ।
 अनुदात्तादिलक्षणः अञ् प्राप्तः ।
 तद्बाधनार्थम् ।
 अतः उत्तरम् पठति भिक्षादिषु युवतिग्रहणानर्थक्यम् पुंवद्भावस्य सिद्धत्वात् प्रत्ययविधौ ।
 भिक्षादिषु युवतिग्रहणम् अनर्थकम् ।
 किम् कारणम् ।
 पुंवद्भावस्य सिद्धत्वात् प्रत्ययविधौ ।
 पुंवद्भावः अत्र भविष्यते भस अढे तद्धिते पुंवत् भवति इति ।
 सिद्धः च प्रत्ययविधौ ।
 सः च सिद्धः प्रत्ययविधौ ।
 वृद्धात् च इति वक्तव्यम् ।
 वृद्धानाम् समूहः वार्धकम् ।
 अञः वुञ् पूर्वविप्रतिषिद्धम् ।
 अञः वुञ् भवति पूर्वविप्रतिषेधेन ।
 अञः अवकाशः कपोत कापोतम् ।
 वुञः अवकाशः ग्लुचुकायनि ग्लौचुकायनकम् ।
 इह उभयम् प्राप्नोति औपगवकम् कापटवकम् ।
 वुञ् भवति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 वक्ष्यति एतत् पूर्वः अपि वुञ् परम् अञम् बाधते इति ।
 अथ वा इष्टवाची परशब्दः ।
 विप्रतिषेधे परम् यत् इष्टम् तत् भवति इति ।
 ठक् तु विप्रतिषेधात् ।
 ठक् तु भवति विप्रतिषेधेन ।
 ठकः अवकाशः सक्तु साक्तुकम् ।
 अञः सः एव ।
 इह उभयम् प्राप्नोति आपूपिकम् शाष्कुलिकम् मौदिकम् ।
 ठक् भवति विप्रतिषेधेन ।
 गणिकायः च इति वक्तव्यम् ।
 गणिकानाम् समूहः गाणिक्यम् ।
 किमर्थम् ब्राह्मणादिभ्यः यन् विधीयते न यञ् प्रकृतः सः अनुवर्तिष्यते ।
 न हि अस्ति विशेषः ब्राह्मणादिभ्यः यनः वा यञः वा ।
 तत् एव रूपम् सः एव स्वरः ।
 एवम् तर्हि सिद्धे सति यत् ब्राह्मणादिभ्यः यनम् शास्ति तत् ज्ञापयति आचार्यः अन्येभ्यः अपि अयम् भवति इति ।
 किम् एतस्य ज्ञापने प्रयोजनम् ।
 यन्प्रकरणे पृष्ठात् उपसङ्ख्यानम् इति चोदयिष्यति ।
 तन् न कर्तव्यम् भवति ।
 यन्प्रकरणे पृष्ठात् उपसङ्ख्यानम् ।
 यन्प्रकरणे पृष्ठात् उपसङ्ख्यानम् कर्तव्यम् ।
 पृष्ठानाम् समूहः पृष्ठ्यः षडहः ।
 गजसहायाभ्याम् च इति वक्तव्यम् ।
 गजता सहायता ।
 अह्नः खः ।
 अह्नः खः वक्तव्यः ।
 अह्नाम् समूहः अहीनः ।
 क्रतौ । क्रतौ इति वक्तव्यम् ।
 इह मा भूत् ।
 आह्नाय धूतपाप्मानः भास्कराः जातमृत्यवः ।
 पर्श्वाः सण् ।
 पर्श्वाः सण् वक्तव्यः ।
 पर्शूनाम् समूहः पार्श्वम् ।
 यदि सण् क्रियते इत्सञ्ज्ञा न प्राप्नोति ।
 एवम् तर्हि णस् वक्तव्यः ।
 खण्डिका शुक उलूक ।
 किमर्थम् कण्डिकादिषु उलूकशब्दः पठ्यते न अनुदात्तदेः इति एव सिद्धम् ।
 न सिध्यति ।
 चाषोलूकयोः छन्दसि आद्युदात्तः प्रयोगः दृश्यते ।
 चषेण किकिदीविना ।
 यत् उलूकः वदति ।
 न एतयोः छन्दसि सामूहिकः दृश्यते ।
 यत्र च दृश्यते तत्र एतौ अनुदात्तादी ।
 इदम् तर्हि प्रयोजनम् ।
 अयम् औलूक्यः गोत्रम् ।
 तत्र गोत्राश्रयः वुञ् प्राप्तः ।
 तद्बाधनार्थम् ।
 एतत् अपि न अस्ति प्रयोजनम् ।
 बहुवचनान्तानाम् सामूहिकः बहुषु च लुक् ।
 तत्र लुकि कृते अनुदात्तादेः इति एव सिद्धम् ।
 न सिध्यति ।
 गोत्रे अलुक् अचि इति अलुक् प्राप्नोति ।
 अञ्सिद्धिः अनुदात्तादेः कः अर्थः क्षुद्रकमालवात् ।
 अनुदात्तादेः इति एव अञ् सिद्धः ।
 किमर्थम् क्षुद्रमालवशब्दः खण्डिकादिषु पठ्यते ।
 गोत्राश्रयः वुञ् प्राप्तः तद्बाधनार्थम् ।
 गोत्रात् वुञ् न च तत् गोत्रम् ।
 गोत्रात् वुञ् भवति इति उच्यते न च क्षुद्रमालवकशब्दः गोत्रम् ।
 न च गोत्रसमुदायः गोत्रग्रहणेन गृह्यते ।
 तत् यथा जनपदसमुदायः जनपदग्रहणेन न गृह्यते ।
 काशिकोसलीयाः इति वुञ् न भवति ।
 तदन्तविधिना प्राप्नोति ।
 तदन्तात् न सः सर्वतः ।
 परिगणितेषु कार्येषु तदन्तविधिः ।
 न च इदम् तत्र परिगण्यते ।
 ज्ञापकम् स्यात् तदन्तत्वे ।
 एवम् तर्हि ज्ञापयति आचार्यः भवति इह तदन्तविधिः इति ।
 तथा च आपिशलेः विधिः ।
 एवम् च कृत्वा आपिशलेः आचार्यस्य विधिः उपपन्नः भवति ।
 धेनुः अनञि कम् उत्पादयति ।
 धेनूनाम् समूहः धैनुकम् ।
 अनञि इति किम् ।
 अधेनूनाम् समूहः आधेनवम् ।
 सेनायाम् नियमार्थम् वा ।
 अथ वा नियमार्थः अयम् आरम्भः ।
 क्षुद्रकमालवशब्दात् सेनायाम् एव ।
 क्व मा भूत् ।
 क्षौद्रकमालवकम् अन्यत् इति ।
 यथा बाध्येत वा अञ् वुञा ।
 अथ वा ज्ञापयति आचार्यः पूर्वः अपि वुञ् परम् अञम् बाधते इति ।
 ननु च उक्तम् गोत्रात् वुञ् न च तत् गोत्रम् इति ।
 तदन्तविधिना प्राप्नोति ।
 ननु च उक्तम् तदन्तात् न सः सर्वतः इति ।
 ज्ञापकम् स्यात् तदन्तत्वे ।
 एवम् तर्हि ज्ञापयति आचार्यः भवति इह तदन्तविधिः इति ।
 कथम् पुनः एतत् उभयम् शक्यम् ज्ञापयितुम् भवति च तदन्तविधिः पूर्वः च वुञ् परम् अञम् बाधते इति ।
 उभयम् ज्ञाप्यते ।
 अञ्प्रकरणे क्षुद्रकमालवात् सेनासञ्ज्ञायाम् ।
 अञ्प्रकरणे क्षुद्रकमालवात् सेनासञ्ज्ञायाम् इति वक्तव्यम् ।
 क्षौद्रकमालवी सेना चेत् ।
 क्व मा भूत् ।
 क्षौद्रकमालवकम् अन्यत् ।
 पाश तृण धूम वात ।
 पृथग्वातादर्शनात् असमूहः ।
 पृथग्वातादर्शनात् अयुक्तः अयम् सामूहिकः ।
 न हि पृथक् वाताः दृश्यन्ते ।
 न तर्हि इदानीम् भवति वात्या इति ।
 भवति ।
 शीघ्रत्वे तु ।
 शीघ्रः वातः वात्या ।
 अथ वा पृथक् वाताः अपि दृश्यन्ते ।
 तत् यथा पूर्वः वातः उत्तरः वातः सर्वतः वातः ।
 वाताः वान्तु दिशः दश ।
 खलादिभः इनिः ।
 खलादिभः इनिः वक्तव्यः ।
 खलिनी ऊहिनी कुन्दुमिनी इति ।
 विषयाभिधाने जनपदे लुपा- बहुवचनविषयात् ।
 विषयाभिधाने जनपदे लुप् बहुवचनविषयात् वक्तव्यः ।
 अङ्गानाम् विषयः अङ्गाः ।
 वङ्गाः सुह्माः पुण्ड्राः ।
 गान्धार्यादिभ्यः वा ।
 गान्धार्यादिभ्यः वा इति वक्तव्यम् ।
 गान्धारः गान्धारयः वासातः वसातयः शैबः शिबयः ।
 राजन्यादिभ्यः वा वुञ् ।
 राजन्यादिभ्यः वा वुञ् वक्तव्यः ।
 राजन्याः राजन्यकः दैवयातवः दैवयातवकः ।
 बैल्ववनादिभ्यः नित्यम् ।
 बैल्ववनादिभ्यः नित्यम् इति वक्तव्यम् ।
 बैल्ववनकः आम्बरीषपुत्रकः आत्मकामेयकः ।
 तत् तर्हि बहु वक्तव्यम् ।
 न वा अभिधेयस्य निवासविषयत्वात् निवासविवक्षायाम् लुब्विषयविवक्षायाम् प्रत्ययः ।
 न वा वक्तव्यम् ।
 किम् कारणम् ।
 अभिधेयस्य निवासविषयत्वात् ।
 यत् अभिधेयम् सः निवासः च विषयः च ।
 अभिधेयस्य निवासविषयत्वात् निवासविवक्षायाम् लुप् विषयविवक्षायाम् प्रत्ययः भविष्यति ।
 इदम् तर्हि प्रयोजनम् ।
 एतत् ज्ञास्यामि इह नित्यः विधिः इह विभाषा इति ।
 एतत् अपि न अस्ति प्रयोजनम् ।
 यावता यत् अभिधेयम् सः निवासः च विषयः च ।
 अभिधेयस्य निवासविषयत्वात् निवासविवक्षायाम् लुप् विषयविवक्षायाम् प्रत्ययः ।
 छन्दसः प्रत्ययविधाने नपुंसकात् स्वार्थे उपसङ्ख्यानम् ।
 छन्दसः प्रत्ययविधाने नपुंसकात् स्वार्थे उपसङ्ख्यानम् कर्तव्यम् ।
 त्रिष्टुप् एव त्रैष्टुभम् अनुष्टुप् एव आनुष्टुभम् जगती एव जागतम् ।
 किमर्थम् इमौ उभौ अर्थौ निर्दिश्येते न यः अधीते वेत्ति अपि असौ यः तु वेत्ति अधीते अपि असौ ।
 न एतयोः आवश्यकः समावेशः ।
 भवति हि कः चित् सम्पाठम् पठति न च वेत्ति कः चित् च वेत्ति न च सम्पाठम् पठति ।
 उक्थादि इति उच्यते ।
 कानि उक्थानि ।
 सामानि ।
 यदि एवम् सामगमात्रे औक्थिकः इति प्राप्नोति ।
 न एषः दोषः ।
 तादर्थ्यात् ताच्छब्द्यम् भविष्यति ।
 उक्थार्थम् उक्थम् ।
 इह उक्थानि अधीते औक्थिकः यज्ञम् अधीते याज्ञिकः ।
 यः इदानीम् औक्थिक्यम् याज्ञिकम् च अधीते कथम् तत्र भवितव्यम् ।
 औक्थिकः याज्ञिकः इति एव भवितव्यम् ।
 कथम् ।
 तस्येदम्प्रत्ययात् लुक् ।
 तस्येदम्प्रत्ययात् लुक् ।
 तस्येदम्प्रत्ययस्य च ।
 सः तर्हि वक्तव्यः ।
 न वक्तव्यः ।
 इह अस्माभिः त्रैशब्द्यम् साध्यम् ।
 उक्थानि अधीते औक्थिक्यम् अधीते औक्थिकः इति ।
 तत्र द्वयोः समानार्थयोः एकेन विग्रहः अपरस्मात् उत्पत्तिः भविष्यति अविरविकन्यायेन ।
 तत् यथा अवेः मांसम् इति विगृह्य अविकशब्दात् उत्पत्तिः भवति आविकम् इति ।
 एवम् उक्थानि अधीते इति विगृह्य औक्थिकः इति भविष्यति ।
 औक्थिक्यम् अधीते इति विगृह्य वाक्यम् एव. विद्यालक्षणकल्पसूत्रान्तात् अकल्पादेः इकक् स्मृतः ।
 विद्या ।
 वायसविद्यकः ।
 विद्या लक्षण गोलक्षणिकः आश्वलक्षणिकः ।
 लक्षण ।
 कल्प ।
 पाराशरकल्पिकः पारकल्पिकः ।
 कल्प् ।
 सूत्र ।
 वार्त्तिकसूत्रिकः साङ्ग्रहसूत्रिकः ।
 अकल्पादेः इति किमर्थम् ।
 काल्पसूत्रः ।
 विद्या च अनङ्गक्षत्रधर्मत्रिपूर्वा ।
 विद्या च अनङ्गक्षत्रधर्मत्रिपूर्वा इति वक्तव्यम् ।
 आङ्गविद्यः क्षात्रविद्यः धार्मविद्यः त्रैविद्यः ।
 आख्यानाख्यायिकेतिहासपुराणेभ्यः च ठक् वक्तव्यः ।
 यावक्रीतिकः प्रैयङ्गविकः यायातिकः ।
 आख्यान ।
 आख्यायिका ।
 वासवदत्तिकः सौमनोत्तरिकः ।
 ऐतिहासिकः पौराणिकः ।
 सर्वसादेः द्विगोः च लः ।
 सर्वसादेः द्विगोः च लः वक्तव्यः ।
 सर्ववेदः सर्वतन्त्रः ।
 सवार्त्तिकः ससङ्ग्रहः ।
 पञ्चकल्पः द्वितन्त्रः ।
 अनुसूः लक्ष्यलक्षणे सर्वसादेः द्विगोः च लः इकन् पदोत्तरपदात् शतषष्टेः षिकन् पथः ।
 अयम् योगः शक्यः अवक्तुम् ।
 कथम् अनुब्राह्मणी अनुब्राह्मणिनौ अनुब्राह्मणिनः ।
 इनिना एव मत्वर्थीयेन सिद्धम् ।
 अयुक्तः अयम् निर्देशः ।
 अधीते इति वर्तते न च वसन्तः नाम अध्ययनम् अस्ति ।
 न एषः दोषः ।
 साहचर्यात् ताच्छब्द्यम् भविष्यति ।
 वसन्तसहचरितम् अध्ययनम् वसन्ते अध्ययनम् इति ।
 अयुक्तः अयम् निर्देशः ।
 प्रौक्तात् इति भवितव्यम् ।
 सौत्रः निर्देशः ।
 सङ्ख्याप्रकृतेः इति वक्तव्यम् ।
 इह मा भूत् ।
 माहावार्त्तिकः कालपकः ।
 किमर्थम् इदम् उच्यते ।
 अन्यत्र अभिधेयस्य अनित्यत्वात् छन्दोब्राह्मणानाम् तद्विषयवचनम् ।
 अन्यत्र अभिधेयम् अनित्यम् भवति ।
 पाणिनीयम् इति वा भवति पाणिनीयाः इति वा ।
 अन्यत्र अभिधेयस्य अनित्यत्वात् छन्दोब्राह्मणानाम् अपि अनित्यता प्राप्नोति ।
 इष्यते च तद्विषयता एव स्यात् इति ।
 तत् च अन्तरेण यत्नम् न सिध्यति इति छन्दोब्राह्मणानाम् तद्विषयवचनम् ।
 एवमर्थम् इदम् उच्यते ।
 अस्ति प्रयोजनम् एतत् ।
 किम् तर्हि इति ।
 तत्र यथाधिकारम् तद्विषयप्रसङ्गः ।
 तत्र यथाधिकारम् तद्विषयता प्राप्नोति ।
 अधीते वेद इति वर्तते ।
 तेन अध्येतृवेदित्रोः एव तद्विषयता स्यात् ।
 ये अन्ये उपचाराः तत्र न स्यात् ।
 यथा इह भवति पाणिनीयम् महत् सुविहितम् इति एवम् इह अपि स्यात् कठम् महत् सुविहितम् इति ।
 सिद्धम् तु प्रोक्ताधिकारे तद्विषयवचनात् ।
 सिद्धम् एतत् ।
 कथम् ।
 प्रोक्ताधिकारे एव तद्विषयता वक्तव्या ।
 तेन प्रोक्तम् ।
 छन्दोब्राह्मणानि अध्येतृवेदित्रोः एव इति ।
 तत् तर्हि अध्येतृवेदितृग्रहणम् कर्तव्यम् ।
 ननु च इह अपि क्रियते ।
 परार्थम् एतद् भवति तत् अधीते तत् वेद इति ।
 एवम् तर्हि यावत् इह छन्दोब्राह्मणग्रहणम् तावत् अत्र अध्येतृवेदितृग्रहणम् ।
 ननु च तत्र अपि क्रियते ।
 परार्थम् तत् भविष्यति ।
 पुराण्प्रोक्तेषु ब्राह्मणकल्पेषु शौनकादिभ्यः छन्दसि इति ।
 इह वा छन्दोब्राह्मणग्रहणम् क्रियते तत्र वा अध्येतृवेदितृग्रहणम् ।
 कः नु अत्र विशेषः ।
 याज्ञवक्क्यादिभ्यः प्रतिषेधः ।
 याज्ञवक्यादिभ्यः प्रतिषेधः वक्तव्यः ।
 याज्ञवल्कानि ब्राह्मणानि ।
 सौलभानि ।
 किम् प्रोक्ताधिकारे तद्विषयता क्रियते इति अतः याज्ञवक्क्यादिभ्यः प्रतिषेधः वक्तव्यः ।
 न इति आह ।
 सर्वथा याज्ञवक्क्यादिभ्यः प्रतिषेधः वक्तव्यः ।
 इनिः वा प्रोक्ते तद्विषयः ।
 अथ वा इनिः प्रोक्ते तद्विषयः भवति इति वक्तव्यम् ।
 यदि इनिः प्रोक्ते तद्विषयः भवति इति उच्यते पैङ्गी कल्पः अत्र अपि प्राप्नोति ।
 काश्यपकौशिकग्रहणम् च कल्पे नियमार्थम् ।
 काश्यपकौशिकग्रहणम् च कल्पे नियमार्थम् द्रष्टव्यम् ।
 काश्यपकौशिकाभ्याम् एव इनिः कल्पे तद्विषयः भवति न अन्येभ्यः इति ।
 एवम् अपि छणादीनाम् तद्विषयता न प्राप्नोति ।
 तैत्तिरीयाः वारतन्तवीयाः ।
 यदि पुनः छणादयः प्रोक्ते तद्विषयाः भवन्ति इति उच्येत ।
 एवम् अपि पैङ्गी कल्पः अत्र अपि प्राप्नोति ।
 काश्यपकौशिकग्रहणम् च कल्पे नियमार्थम् इति एव ।
 एवम् अपि औत्सर्गिकाणाम् तद्विषयता न प्राप्नोति ।
 क्रौडाः काङ्कताः मौदाः पैप्पलादाः ।
 छणादयः च अपि औत्सर्गिकान् अध्येतृवेदित्रोः एव बाधेरन् ।
 ये अन्ये उपचाराः तत्र न बाधेरन् ।
 तित्तिरिणा प्रोक्ताः श्लोकाः इति ।
 अस्ति तर्हि अविशेषेण ।
 ननु च उक्तम् याज्ञवक्यादिभ्यः प्रतिषेधः इति ।
 वक्ष्यति एतत् ।
 याज्ञवक्यादिभ्यः प्रतिषेधः तुल्यकालत्वात् इति ।
 तत्र एव वक्तव्यम् ।
 तद्विषयता च न भवति इति ।
 कथम् काश्यपिनः कौशिकिनः इति ।
 इनिः प्रोक्ते तद्विषयः भवति इति उच्यमाने अवश्यम् काश्यपकौशिकग्रहणम् कल्पे नियमार्थम् द्रष्टव्यम् ।
 तत् एव इदानीम् विध्यर्थम् भविष्यति ।
 कथम् पाराशरिणः भिक्षवः शैलालिनः नटाः ।
 अत्र अपि तद्विषयता च इति अनुवर्तिष्यते ।
 किम् पुनः अयम् एकः योगः आहोस्वित् नानायोगाः ।
 किम् च अतः ।
 यदि एकः योगः उत्तरेषु अर्थादेशनेषु देशे तन्नाम्नि देशे तन्नाम्नि इति अस्य अनुवृत्तिः कर्तव्या ।
 न हि एकयोगे अनुवृत्तिः भवति ।
 कथम् ज्ञायते ।
 यत् अयम् तत् अधीते तत् वेद इति द्विः तद्ग्रहणम् करोति ।
 अथ नानायोगाः ओः अञ् इति एवमादि अनुक्रमणम् यत् एव सर्वान्त्यम् अर्थादेशनम् तस्य एव विषये स्यात् ।
 यथा इच्छसि तथा अस्तु ।
 अस्तु तावत् एकः योगः ।
 ननु च उक्तम् उत्तरेषु अर्थादेशनेषु देशे तन्नाम्नि देशे तन्नाम्नि इति अस्य अनुवृत्तिः कर्तव्या ।
 न हि एकयोगे अनुवृत्तिः भवति इति ।
 एकयोगे अपि अनुवृत्तिः भवति ।
 कथम् ज्ञायते ।
 यत् अयम् तत् अस्य अस्ति अस्मिन् इति मतुप् इति द्विः तद्ग्रहणम् न करोति ।
 कथम् तत् अधीते तत् वेद इति ।
 प्रमादकृतम् आचार्यस्य शक्यम् अकर्तुम् ।
 अथ वा पुनः सन्तु नानायोगाः ।
 ननु च उक्तम् ओः अञ् इति एवमादि अनुक्रमणम् यत् एव सर्वान्त्यम् अर्थादेशनम् तस्य एव विषये स्यात् इति ।
 न एषः दोषः ।
 गोयूथवत् अधिकाराः ।
 तत् यथा गोयूथम् एकदण्डप्रघट्टितम् सर्वम् समम् घोषम् गच्छति तद्वत् अधिकाराः ।
 ओः अञ्विधेः नद्याम् मतुपा- विप्रतिषिद्धम् ।
 ओः अञ्विधेः नद्याम् मतुप् भवति विप्रतिषेधेन ।
 ओः अञः अवकाशह्ः कन्नतु कान्नवतम् ।
 मतुपः अवकाशः उदुम्बरावती मशकावती ।
 इह उभयम् प्राप्नोति ।
 इक्षुमती द्रुमती ।
 मतुप् भवति विप्रतिषेधेन ।
 अङ्गग्रहणम् किमर्थम् ।
 यथा बह्वज्ग्रहणम् अङ्गविशेषणम् विज्ञायेत ।
 बह्वचः अङ्गात् इति ।
 अथ अक्रियमाणे अङ्गग्रहणे बह्वज्ग्रहणम् कस्य विशेषणम् स्यात् ।
 मत्वन्तविशेषणम् ।
 तत्र कः दोषः ।
 इह अपि प्रसज्येत ।
 मालावताम् अयम् निवासः मालावतम् ।
 अस्ति च इदानीम् अबह्वच् मत्वन्तः यदर्थः विधिः स्यात् ।
 अस्ति इति आह स्ववान् , श्ववान् ।
 किमर्थम् नद्याम् मतुप् विधीयते न तत् अस्य अस्ति अस्मिन् इति मतुप् इति एव सिद्धम् ।
 नद्याम् मतुब्वचनम् मत्वर्थे अण्विधानात् ।
 नद्याम् मतुब्वचनम् क्रियते मत्वर्थे अण्विधानात् ।
 अयम् मत्वर्थे अण् विधीयते ।
 सः विशेषविहितः सामान्यविहितम् मतुपम् बाधेत ।
 निर्वृत्ताद्यर्थम् च ।
 निर्वृत्ताद्यर्थम् च नद्याम् मतुब्वचनम् क्रियते ।
 निर्वृत्ताद्यर्थेषु मतुप् यथा स्यात् ।
 महिषात् च इति वक्तव्यम् ।
 महिष्मान् ।
 यदि पुनः अयम् कुट् परादिः क्रियेत ।
 कुटि प्रत्ययादेः आदेशानुपपत्तिः अनादित्वात् ।
 कुटि सति प्रत्ययादेः इति आदेशस्य अनुपपत्तिः ।
 कुटि कृते अनादित्वात् आदेशः न प्राप्नोति ।
 एवम् तर्हि पूर्वान्तः करिष्यते ।
 पूर्वान्ते ह्रस्वत्वम् ।
 यदि पूर्वान्तः ह्रस्वत्वम् वक्तव्यम् ।
 कुञ्चकीयाः ।
 परादौ पुनः सति के अणः इति ह्रस्वत्वम् सिद्धम् भवति ।
 अस्तु तर्हि परादिः ।
 ननु च उक्तम् कुटि कृते अनादित्वात् आदेशः न प्राप्नोति इति ।
 सिद्धम् तु आदिष्टस्य कुड्वचनात् ।
 सिद्धम् एतत् ।
 कथम् ।
 कुट् आदिष्टस्य इति वक्तव्यम् ।
 तत् तर्हि वक्तव्यम् ।
 न वक्तव्यम् ।
 सन्नियोगात् सिद्धम् ।
 सन्नियोग्ः करिष्यते ।
 कः एषः यत्नः चोद्यते सन्नियोगः नाम ।
 चकारः कर्तव्यः ।
 कुट् च ।
 यत् च अन्यत् प्राप्नोति ।
 किम् च अन्यत् प्राप्नोति ।
 आदेशः ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् ।
 पूर्वान्ते ह्रस्वत्वम् इति ।
 निपातनात् एतत् सिद्धम् ।
 किम् निपातनम् ।
 क्रुञ्चाः ह्रस्वत्वम् च इति ।
 तत् तर्हि पूर्वान्ते सति निपातनम् कर्तव्यम् ।
 परादौ अपि एषः दोषः ।
 यत् हि तत् के अणः इति ह्रस्वत्वम् न तत् कादिमात्रे शख्यम् विज्ञातुम् ।
 इह अपि प्रसज्येत ।
 नदीकल्पः परीवाहः कुमारीकाम्यति इति ।
 तस्मात् उभाभ्याम् एतत् वक्तव्यम् ।
 क्रुञ्चाः ह्रस्वत्वम् च इति ।
 शेषे इति उच्यते ।
 कः शेषः नाम ।
 अपत्यादिभ्यः चातुरर्थ्पर्यन्तेभ्यः ये अन्ये अर्थाः सः शेषः ।
 किमर्थम् पुनः शेषग्रहणम् ।
 शेषे घादयः यथा स्युः ।
 स्वार्थे मा भूवन् इति ।
 न एतत् अस्ति प्रयोजनम् ।
 इदम् तावत् अयम् प्रष्टव्यः ।
 अणादयः स्वार्थे कस्मात् न भवन्ति इति ।
 अपत्यादिषु अर्थेषु अणादयः विधीयन्ते ।
 तेन स्वार्थे न भविष्यन्ति ।
 इमे अपि तर्हि जातादिषु अर्थेषु विधीयन्ते ।
 तेन स्वार्थे न भविष्यन्ति ।
 कथम् पुनः इह उच्यमानाः घादयः जातादिषु शक्याः विज्ञातुम् ।
 अनुवर्तिष्यन्ते तत्र घादयः ।
 यदि अनुवर्तन्ते घादयः या या परा प्रकृतिः तस्याः तस्याः पूर्वे पूर्वे प्रत्ययाः प्राप्नुवन्ति ।
 एवम् तर्हि जातादिषु अर्थेषु घादीन् अपेक्षिष्यामहे ।
 अयुक्ता एवम् बहुनः अपेक्षा ।
 अपेक्षमाणः अयम् अनन्तरम् योगम् अपेक्षेत ।
 बहुनः अपि अपेक्षा भवति ।
 तत् यथा कषादिषु यथाविधि अनुप्रयोगः इति सामान्यकम् सविशेषकम् सर्वम् अपेक्ष्यते ।
 अथ वा पुनः अस्तु अनुवृत्तिः ।
 ननु च उक्तम् या या परा प्रकृतिः तस्याः तस्याः पूर्वे पूर्वे प्रत्ययाः प्राप्नुवन्ति इति ।
 न एषः दोषः ।
 सम्बन्धम् अनुवर्तिष्यते ।
 राष्ट्रावारपारात् घखौ ।
 ग्रामात् यखञौ राष्ट्रावारपारात् घखौ ।
 कत्त्र्यादिभ्यः ढकञ् राष्ट्रावारपारात् घखौ ग्रामात् यखञौ इति ।
 अतः उत्तरम् पठति ।
 शेषवचनम् घादीनाम् अपत्यादिषु अप्रसङ्गार्थम् ।
 शेषवचनम् क्रियते शेषे घादयः यथा स्युः ।
 अपत्यादिषु मा भूवन् इति इति ।
 कथम् च प्राप्नुवन्ति ।
 तस्येदंवचनात् प्रसङ्गः ।
 तस्येदंविशेषाः हि एते अपत्यम् समूहः निवासः विकारः इति ।
 विप्रतिषेधात् सिद्धम् ।
 अणादयः क्रियन्ताम् घातयः इति अणादयः भवन्ति विप्रतिषेधेन ।
 न वा परत्वात् घादीनाम् ।
 न एषः युक्तः विप्रतिषेधः ।
 किम् कारणम् ।
 परत्वात् घादीनाम् ।
 विप्रतिषेधे परम् इति उच्यते ।
 पूर्वे च अणादयः परे घादयः ।
 परे अणादयः करिष्यन्ते ।
 सूत्रविपर्यासः च एवम् कृतः भवति ।
 अणपवादत्वात् च अण्विषये घादिप्रसङ्गः ।
 अणपवादत्वात् च घादीनाम् अण्विषये घादयः प्राप्नुवन्ति ।
 न एषः दोषः ।
 आचार्यप्रवृत्तिः ज्ञापयति न अण्विषये घादयः भवन्ति इति यत् अयम् फेः छ च इति फ्यन्तम् छम् शास्ति ।
 न एतत् अस्ति ज्ञापकम् ।
 फिनर्थम् एतत् स्यात् ।
 सौवीरेषु इति वर्तते न च फिनन्तम् सौवीरगोत्रम् अस्ति ।
 गोत्रग्रहणम् सामुहिकेषु ज्ञापकम् दैवयातवग्रहणम् वैषयिकेषु भास्त्रायणग्रहणम् नैवासिकेषु ।
 अवारपारात् विगृहीतात् अपि ।
 अवारपारात् विगृहीतात् अपि इति वक्तव्यम् ।
 अवरीणः पारीणः अवारपारीणः ।
 विपरीतात् च ।
 विपरीतात् च इति वक्तव्यम् ।
 पारावारीणः ।
 ग्रामात् च इति वक्तव्यम् ।
 ग्रामेयकः ।
 तत् तर्हि वक्तव्यम् ।
 न वक्तव्यम् ।
 कत्त्र्यादिभ्यः ढकञ् इति अत्र ग्रामात् इति अनुवर्तिष्यते ।
 अयम् योगः शक्यः अवक्तुम् ।
 कथम् कौलेयकः ।
 कुलस्य अपत्यम् ।
 कुक्षिग्रीवात् तु कन् ढञः ।
 कुलस्य अपत्यम् कौलेयकः इति भविष्यति ।
 कुक्षिग्रीवात् अपि ढञन्तात् कन् भविष्यति ।
 बाह्ल्युर्दिपर्दिभ्यः च इति वक्तव्यम् ।
 बाह्लायनी और्दायनी पार्दायनी ।
 अमनुष्ये इति किमर्थम् ।
 राङ्कवकः मनुष्यः ।
 रङ्कोः अमनुष्यग्रहणानर्थक्यम् मनुष्यतत्स्थयोः वुञ्विधानात् ।
 रङ्कोः अमनुष्यग्रहणम् अनर्थकम् ।
 किम् कारणम् ।
 मनुष्यतत्स्थयोः वुञ्विधानात् ।
 अयम् मनुष्ये मनुष्यतत्स्थे च वुञ् विधीयते ।
 सः बाधकः भविष्यति ।
 एवम् तर्हि ज्ञापयति आचार्यः अमनुष्ये मनुष्यस्थे ष्फगणौ भवतः इति ।
 अमनुष्ये मनुष्यस्थे ष्फगणोः ज्ञापकम् इति चेत् न अनिष्टत्वात् ।
 अमनुष्ये मनुष्यस्थे ष्फगणोः ज्ञापकम् इति चेत् तत् न ।
 किम् कारणम् ।
 अनिष्टत्वात् ।
 न हि अमनुष्ये मनुष्यस्थे ष्फगणौ इष्येते ।
 किम् तर्हि ।
 वुञ् एव इष्यते ।
 अण्ग्रहनम् च कच्छादिभ्यः अण्वचनात् ।
 अण्ग्रहनम् च अनर्थकम् ।
 किम् कारणम् ।
 कच्छादिभ्यः अण्वचनात् ।
 कच्छादिपाठात् अत्र अण् भविष्यति ।
 परिगणनम् कर्तव्यम् ।
 अमेहक्वतसित्रेभ्यः त्यब्विधिः यो अव्ययात् स्मृतः ।
 अमा अमात्यः अमा ।
 इह इहत्यः इह ।
 क्व क्वत्यः क्व ।
 तसि ततस्त्यः यतस्त्यः ।
 त्र तत्रत्र्यः यत्रत्यः ।
 इतरथा हि औत्तराहौपरिष्टपारतानाम् प्रतिषेधः वक्तव्यः स्यात् ।
 औत्तराहः औपरिष्टः पारतः ।
 त्यप् नेः ध्रुवे ।
 त्यप् नेः ध्रुवे वक्तव्यः ।
 नित्यः ।
 निसः गते ।
 त्यप् वक्तव्यः इति ।
 निष्ट्यः ।
 अरण्यात् णः ।
 अरण्यात् णः वक्तव्यः ।
 आरण्याः सुमनसः ।
 दूरात् एत्यः डूरात् एत्यः वक्तव्यः ।
 दूरेत्यः ।
 उत्तरात् आहञ् ।
 उत्तरात् आहञ् वक्तव्यः ।
 औत्तराहः ।
 अव्ययात् त्यपि आविष्टस्य उपसङ्ख्यानम् छन्दसि ।
 अव्ययात् त्यप् इति अत्र आविष्टस्य छन्दसि उपसङ्ख्यानम् कर्तव्यम् ।
 आविष्ट्यः वर्धते चारुः [आसु ].
 अययतीररूप्योत्तरपदोदीच्यग्रामकोपधविधेः वृद्धात् छः विप्रतिषेधेन ।
 अययतीररूप्योत्तरपदोदीच्यग्रामकोपधविधेः वृद्धात् छः भवति विप्रतिषेधेन ।
 अव्ययात् त्यप् भवति इति अस्य अवकाशः अमात्यः ।
 छस्य अवकाशः शालीयः मालीयः ।
 आरात् उभयम् प्राप्नोति ।
 आरातीयः ।
 तीरोत्तरपदाद् अञ् भवति इति अस्य अवकाशः कखतीर काखतीरी ।
 छस्य सः एव ।
 वायस्तीरात् उभयम् प्राप्नोति ।
 वायसतीरीयः ।
 रूप्योत्तरपदात् ञः भवति इति अस्य अवकाशः चणाररूप्य चाणाररूप्या ।
 छस्य सः एव ।
 माणिरूप्यात् उभयम् प्राप्नोति ।
 तम् च अपि छम् परत्वात् योपधलक्षणः वुञ् बाधते ।
 माणिरूप्यकः ।
 उदीच्यग्रामात् च बह्वचः अन्तोदात्तात् अञ् भवति इति अस्य अवकाशः शिवपुर शैवपुरः ।
 छस्य सः एव ।
 वाडवकर्षात् उभयम् प्राप्नोति ।
 वाडवकर्षीयः ।
 कोपधात् अण् भवति इति अस्य अवकाशः निलीनकः नैलीनकः ।
 छस्य सः एव ।
 औलूकात् उभयम् प्राप्नोति ।
 औलूकीयः ।
 तेभ्यः ठञ्ञिठौ ।
 तेभ्यः त्यबादिभ्यः ठञ्ञिठौ भवतः विप्रतिषेधेन ।
 अव्ययात् त्यप् भवति इति अस्य अवकाशः अमात्यः ।
 ठञ्ञिठयोः अवकाशः कारन्तविकी कारन्तविका [ऋ कारतन्तविकी कारतन्तविका] ।
 आरात् नाम वाहीकग्रामः ।
 तस्मात् उभयम् प्राप्नोति ।
 आरात्की आरात्का ।
 तीरोत्तरपदाद् अञ् भवति इति अस्य अवकाशः कखतीर काखतीरी ।
 ठञ्ञिठयोः सः एव ।
 कास्तीरः [ऋ कास्तीरम्] नाम वाहीकग्रामः ।
 तस्मात् उभयम् प्राप्नोति ।
 कास्तीरिकी कास्तिरिका ।
 रूप्योत्तरपदात् ञः भवति इति अस्य अवकाशः चणाररूप्य चाणाररूप्या ।
 ठञ्ञिठयोः सः एव ।
 दासरूपम् नाम वाहीकग्रामः ।
 तस्मात् उभयम् प्राप्नोति ।
 तौ च अपि ठञ्ञिठौ परत्वात् योपधलक्षणः वुञ् बाधते ।
 दासरूप्यकः ।
 उदीच्यग्रामात् च बह्वचः अन्तोदात्तात् अञ् भवति इति अस्य अवकाशः शिवपुर शैवपुरः ।
 ठञ्ञिठयोः सः एव ।
 शाकलम् नाम वाहीकग्रामः ।
 तस्मात् उभयम् प्राप्नोति ।
 शाकलिकी शाकलिका ।
 कोपधात् अण् भवति इति अस्य अवकाशः निलीनकः नैलीनकः ।
 ठञ्ञिठयोः सः एव ।
 सौसुकम् नाम वाहीकग्रामः ।
 तस्मात् उभयम् प्राप्नोति ।
 तौ च अपि ठञ्ञिठौ परत्वात् कोपधलक्षणः छः बाधते ।
 सौसुकीयः ।
 न वा ठञादीनाम् छापवादत्वात् तद्विषये च अभावात् इतरेषाम् ।
 न वा अर्थः विप्रतिषेधेन ।
 किम् कारणम् ।
 ठञादीनाम् छापवादत्वात् ।
 ठञादयः छापवादाः ।
 तद्विषये च अभावात् इतरेषाम् ।
 तद्विषये छविषये त्यबादीनाम् अभावः ।
 कोपधात् अणः पुनर्वचनम् अन्यनिवृत्त्यर्थम् ।
 अयम् च अपि अयुक्तः विप्रतिषेधः यः अयम् कोपधात् अणः छस्य च ।
 किम् कारणम् ।
 कोपधात् अणः पुनर्वचनम् अन्यनिवृत्त्यर्थम् ।
 सिद्धः अत्र अण् उत्सर्गेण एव ।
 तस्य पुनर्वचने एतत् प्रयोजनम् ये अन्ये तदपवादाः प्राप्नुवन्ति तद्बाधनार्थम् ।
 सः यथा एव तदपवादम् अञम् बाधते एवम् छम् अपि बाधेत ।
 तस्मात् अन्तोदात्ते कोपधप्रतिषेधः ।
 तस्मात् अन्तोदात्ते कोपधात् अञः प्रतिषेधः वक्तव्यः ।
 न वक्तव्यः ।
 मध्ये अपवादाः पूर्वान् विधीन् बाधन्ते इति एवम् कोपधात् अण् अञम् एव बाधिष्यते ।
 छम् न बाधिष्यते ।
 छात् ओः देशे कालात् ठञ् ।
 छात् ओः देशे ठञ् कालात् ठञ् इति एतत् भवति विप्रतिषेधेन ।
 छस्य अवकाशः शालीयः मालीयः ।
 ओः देशे ठञ् भवति इति अस्य अवकाशः निषाहकर्षू नैषाहकर्षुकः [ऋ निषादकर्षूः नाम देशः नैषादकर्षुकः ] ।
 इह उभयम् प्राप्नोति ।
 दाक्षिकर्षुकः ।
 कालात् ठञ् भवति इति अस्य अवकाशः आर्धमासिकम् सांवत्सरिकम् ।
 छस्य सः एव. मासात् उभयम् प्राप्नोति ।
 मासिकम् ।
 नक्षत्रात् अण् ।
 नक्षत्रात् अण् छात् भवति विप्रतिषेधेन ।
 अणः अवकाशः तैषः पौषः ।
 छस्य सः एव ।
 स्वातेः उभयम् प्राप्नोति ।
 सौवातः ।
 अव्ययात् ट्युट्युलौ ।
 अव्ययात् ट्युट्युलौ छात् भवतः विप्रतिषेधेन ।
 ट्युट्युलयोः अवकाशः दोषान्तनम् दिवातनम् ।
 छस्य सः एव. प्रातःशब्दात् उभयम् प्राप्नोति ।
 प्रातस्तनम् ।
 शरीरावयवात् यत् ।
 शरीरावयवात् यत् छात् भवति विप्रतिषेधेन ।
 यतः अवकाशः दन्त्यम् ओष्ठ्यम् ।
 छस्य सः एव ।
 पादशब्दात् उभयम् प्राप्नोति ।
 पद्यम् ।
 वर्गान्तात् च अशब्दे यत्खौ ।
 वर्गान्तात् च अशब्दे यत्खौ छात् भवतः विप्रतिषेधेन ।
 यत्खयोः अवकाशः अक्रूरवग्यः अक्रूरवर्गीणः ।
 छस्य सः एव ।
 वासुदेववर्गात् उभयम् प्राप्नोति ।
 वासुदेवावर्ग्यः वासुदेववर्गीणः ।
 बह्वचः अन्तोदात्तात् वुञ् ।
 बह्वचः अन्तोदात्तात् ठञ् छात् भवति विप्रतिषेधेन ।
 ठञः अवकाशः नतानन नातानतिकः ।
 छस्य सः एव ।
 सामस्तात् उभयम् प्राप्नोति ।
 सामस्तिकः ।
 आयस्थानेभ्यः ठक् ।
 आयस्थानेभ्यः ठक् छात् भवति विप्रतिषेधेन ।
 ठकः अवकाशः शौल्किकम् गौल्किकम् ।
 छस्य सः एव ।
 आपणात् उभयम् प्राप्नोति ।
 आपणिकम् ।
 विद्यायोनिसम्बन्धेभ्यः वुञ् ।
 विद्यायोनिसम्बन्धेभ्यः वुञ् छात् भवति विप्रतिषेधेन ।
 वुञः अवकाशः औपाध्यायकम् पैतामहकम् ।
 छस्य सः एव ।
 इह उभयम् प्राप्नोति ।
 आचार्यकम् मातुलकम् ।
 ऋतः ठञ् ।
 ऋतः ठञ् छात् भवति विप्रतिषेधेन ।
 ठञः अवकाशः हौतृकम् स्वासृकम् ।
 छस्य सः एव ।
 इह उभयम् प्राप्नोति ।
 शास्तृकम् भ्रातृकम् ।
 रूप्यमयटौ ।
 रूप्यमयटौ छात् भवतः विप्रतिषेधेन ।
 रूप्यमयटोः अवकाशः देवदत्तरूप्यम् देवदत्तमयम् ।
 छस्य सः एव ।
 वायुदत्तात् उभयम् प्राप्नोति ।
 वायुदत्तरूपम् वायुदत्तमयम् ।
 अचित्तात् ठक् ।
 अचित्तात् ठक् छात् भवति विप्रतिषेधेन ।
 ठकः अवकाशः आपूपिकः शाष्कुलिकः मौदकिकः ।
 छस्य सः एव ।
 पायसात् उभयम् प्राप्नोति ।
 पायसिकः ।
 गोत्रक्षत्रियाख्येभ्यः बहुलम् वुञ् ।
 गोत्रक्षत्रियाख्येभ्यः बहुलम् वुञ् छात् भवति विप्रतिषेधेन ।
 वुञः अवकाशः ग्लौचुकायनः त्रैगर्तकः ।
 छस्य सः एव ।
 इह उभयम् प्राप्नोति ।
 गार्गिकः वात्सकः मालवकः ।
 णिनिः अन्तेवासिब्राह्मणेभ्यः ।
 णिनिः अन्तेवासिब्राह्मणेभ्यः छात् भवति विप्रतिषेधेन ।
 णिनेः अवकाशः हारिद्रविणः तौम्बुरविणः भाल्लविनः ।
 छस्य सः एव ।
 इह उभयम् प्राप्नोति ।
 आरुणिनः शाट्यायनिनः ।
 पत्त्रपूर्वात् अञ् ।
 पत्त्रपूर्वात् अञ् छात् भवति विप्रतिषेधेन ।
 अञः अवकाशः उष्ट्र औष्ट्रम् औष्ट्ररथम् ।
 छस्य सः एव ।
 इह उभयम् प्राप्नोति ।
 वामी वामम् वामीरथम् ।
 द्वन्द्वात् वुन् वैरमैथुनिकयोः ।
 द्वन्द्वात् वुन् वैरमैथुनिकयोः छात् भवति विप्रतिषेधेन ।
 वुनः अवकाशः अहिनकुलिका ।
 छस्य सः एव ।
 इह उभयम् प्राप्नोति ।
 काकोलूकिक श्वावराहिका ।
 गोत्रचरणात् वुञ् ।
 गोत्रचरणात् वुञ् छात् भवति विप्रतिषेधेन ।
 वुञः अवकाशः ग्लौचुकायनकम् म्लौचुकायनकम् काठकम् कालापकम् ।
 छस्य सः एव ।
 इह उभयम् प्राप्नोति ।
 गार्गकम् वात्सकम् मौदकम् पैप्पलादकम् ।
 कण्वादीञः अण्विधेः ।
 कण्वादिभ्यः अण् भवति ईञः अण् भवति इति एतस्मात् वुञ् भवति विप्रतिषेधेन ।
 कण्वादिभ्यः अण् भवति ईञः अण् भवति इति अस्य अवकाशः काण्वाः दण्डमाणवाः दाक्षाः दण्डमाणवाः ।
 वुञः सः एव ।
 इह उभयम् प्राप्नोति ।
 काण्वकम् दाक्षकम् ।
 ठञ्ञिठाभ्याम् ओः देशे ठञ् ।
 ठञ्ञिठाभ्याम् ओः देशे ठञ् इति एतत् भवति विप्रतिषेधेन ।
 ठञ्ञिठयोः अवकाशः कारन्तविकी कारन्तविका [ऋ कारतन्तविकी कारतन्तविका] ।
 ओः देशे ठञ् भवति इति अस्य अवकाशः निषाहकर्षू नैषाहकर्षुकः [ऋ निषादकर्षूः नाम देशः नैषादकर्षुकः ] ।
 इह उभयम् प्राप्नोति ।
 नापितवास्तुकः ।
 ठञ् भवति विप्रतिषेधेन ।
 न वा ठञः अनवकाशत्वात् ।
 न वा अर्थः विप्रतिषेधेन ।
 किम् कारणम् ।
 ठञः अनवकाशत्वात् ।
 अनवकाशः ठञ् ठञ्ञिठौ बाधिष्यते ।
 ननु च इदानीम् एव अवकाशः प्रक्ल्̥प्तः ।
 यत् वृद्धम् अनुवर्णान्तम् वाहीकग्रामः सः ठञ्ञिठयोः अवकाशः ।
 यत् अवृद्धम् उवर्णान्तम् सः ठञः अवकाशः ।
 यत् वृद्धम् उवर्णान्तम् वाहीकग्रामः तस्मात् उभयम् प्राप्नोति ।
 एवम् तर्हि न अयम् अस्य विप्रतिषेधस्य उपालम्भः ।
 कस्य तर्हि ।
 छात् ओः देशे कालात् ठञ् इति एतस्य ।
 ननु च तत्र अपि अवकाशः प्रक्ल्̥प्तः ।
 यत् वृद्धम् उवर्णान्तम् सः छस्य अवकाशः ।
 यत् अवृद्धम् उवर्णान्तम् सः ठञः अवकाशः ।
 यत् वृद्धम् उवर्णान्तम् देशः च तस्मात् उभयम् प्राप्नोति ।
 एवम् तर्हि वृद्धात् प्राचाम् इति अनेन वृद्धग्रहणेन किम् क्रियते ।
 यावत् ब्रूयात् पूर्वस्मिन् योगे वृद्धात् च अवृद्धात् च इति ।
 यत् एतस्मिन् योगे वृद्धग्रहणम् तत् अनवकाशम् ।
 तस्य अनवकाशत्वात् अयुक्तः विप्रतिषेधः ।
 योपधप्रस्थादीनाम् वुञ् ।
 योपधप्रस्थादीनाम् वुञ् ठञ्ञिठाभ्याम् भवति विप्रतिषेधेन ।
 योपधात् वुञ् भवति इति अस्य अवकाशः साङ्काश्य साङ्कास्यकः ।
 ठञ्ञिठयोः सः एव ।
 दासरूप्यम् नाम वाहीकग्रामः ।
 तस्मात् उभयम् प्राप्नोति ।
 दासरूप्यकः ।
 प्रस्थानान्तात् वुञ् भवति इति अस्य अवकाशः मालाप्रस्थ पालाप्रस्थकः ।
 ठञ्ञिठयोः सः एव ।
 पातानप्रस्थम् नाम वाहीकग्रामः ।
 तस्मात् उभयम् प्राप्नोति ।
 पातानप्रस्थकः ।
 पुरान्तात् वुञ् भवति इति अस्य अवकाशः काञ्चीपुर काञ्चीपुरकः ।
 ठञ्ञिठयोः सः एव ।
 नान्दीपुरम् नाम वाहीकग्रामः ।
 तस्मात् उभयम् प्राप्नोति ।
 नान्दीपुरकः ।
 वहान्तात् वुञ् भवति इति अस्य अवकाशः वातवह वातवहकः ।
 ठञ्ञिठयोः सः एव ।
 कौक्कुडीवहम् नाम वाहीकग्रामः ।
 तस्मात् उभयम् प्राप्नोति ।
 कौक्कुडीवहकः ।
 ओः च ठञः ।
 ओः च ठञः वुञ् भवति विप्रतिषेधेन ।
 ओः ठञः अवकाशः नैषाहकर्षुकः [ऋ नैषादकर्षुकः ] ।
 वुञः सः एव ।
 आप्रीतमायोः उभयम् प्राप्नोति ।
 आप्रीतमायवकः ।
 जनपदानाम् अकाणौ ।
 जनपदानाम् अकाणौ ओः ठञः भवतः विप्रतिषेधेन ।
 अकस्य अवकाशः अङ्गाः आङ्गकः ।
 ओः ठञः सः एव ।
 जिह्नवः नाम जनपदः ।
 तस्मात् उभयम् प्राप्नोति ।
 जैह्नवकः ।
 अणः अवकाशः ।
 ऋषिक आर्षिकः ।
 ओः ठञः सः एव ।
 इक्ष्वाकवः नाम जनपदः ।
 तस्मात् उभयम् प्राप्नोति ।
 इक्ष्वाकः ।
 न वा वुञपवादत्वात् अणः ।
 न वा अर्थः विप्रतिषेधेन ।
 किम् कारणम् ।
 वुञपवादत्वात् अणः ।
 वुञपवादः अण् ।
 वुञ् च ओः ठञम् बाधिष्यते ।
 कोपधात् अणः अकान्तात् छः ।
 कोपधात् अण् भवति इति एतस्मात् अकान्तात् छः भवति विप्रतिषेधेन ।
 कोपधात् अण् भवति इति अस्य अवकाशः निलीनक नैलीनकः ।
 अकान्तात् छः भवति इति अस्य अवकाशः आरीहणक आरीहणकीयः ।
 ब्राह्मणकः नाम जनपदः तस्मात् उभयम् प्राप्नोति ।
 ब्राह्मणकीयः ।
 धन्ववुञः च ।
 धन्ववुञः च छः भवति विप्रतिषेधेन ।
 धन्वनः वुञ् भवति इति अस्य अवकाशः पारेधन्व पारेधन्वकः ।
 छस्य सः एव ।
 आष्टकम् नाम धन्व ।
 तस्मात् उभयम् प्राप्नोति ।
 आष्टकीयः ।
 न वा छस्य पुनर्वचनम् छापवादनिवृत्त्यर्थम् ।
 न वा अर्थः विप्रतिषेधेन ।
 किम् कारणम् ।
 छस्य पुनर्वचनम् छापवादनिवृत्त्यर्थम् ।
 सिद्धः अत्र छः वृद्धात् छः इति एव ।
 तस्य पुनर्वचने एतत्प्रयोजनम् ये अन्ये तदपवादाः प्राप्नुवन्ति तद्बाधनार्थम् ।
 सः यथा एव अन्यान् तदपवादान् बाधते एवम् इमम् अपि बाधिष्यते ।
 जनपदतदवह्योः वुञ्विधाने अवयवमात्रात् प्रसङ्गः ।
 जनपदतदवह्योः वुञ्विधाने अवयवमात्रात् प्राप्नोति ।
 मौञ्जः नाम वाहीकेषु ग्रामः ।
 तस्मिन् भवः मौञ्जीयः ।
 एवम् तर्हि जनपदात् एव जनपदावधेः ।
 जनपदात् इति चेत् वचनानर्थक्यम् ।
 जनपदात् इति चेत् अवधिग्रहणम् अनर्थकम् ।
 सिद्धम् जनपदात् इति एव ।
 इदम् तर्हि प्रयोजनम् ।
 जनपदात् जनपदावदेः वुञ् यथा स्यात् ।
 यत् अन्यत् प्राप्नोति तत् मा भूत् इति ।
 किम् च अन्यत् प्राप्नोति ।
 छः ।
 गर्तोत्तरपदात् छविधेः जनपदात् वुञ् पूर्वविप्रतिषिद्धम् वक्ष्यति ।
 सः पूर्वविप्रतिषेधः न पठितव्यः भवति ।
 अत्यल्पम् इदम् उच्यते मनुष्ये इति ।
 पथ्यध्यायन्यायविहारमनुष्यहस्तिषु इति वक्तव्यम् आरण्यकः पन्थाः आरण्यकः अध्यायः आरण्यकः न्यायः आरण्यकः विहारः आरण्यकः मनुष्यः आरण्यकः हस्ती ।
 वा गोमयेषु इति वक्तव्यम् ।
 आरण्यकाः गोमयाः आरण्याः गोमयाः ।
 कुरुयुगन्धरेभ्यः वावचनात् मनुष्यतत्स्थयोः वुञ्विधानम् ।
 कुरुयुगन्धरेभ्यः वावचनात् मनुष्यतत्स्थयोः वुञ् इति एतत् भवति विप्रतिषेधेन ।
 कुरुयुगन्धरेभ्यः वावचनस्य अवकाशः कौरवः कौरवकः यौगन्धरः यौगन्धरकः ।
 मनुष्यतत्स्थयोः वुञ् भवति इति अस्य अवकाशः अन्ये कच्छादयः ।
 काच्छकः मनुष्यः काच्छकम् अस्य ईक्षितम् जल्पितम् हसितम् स्मितम् ।
 इह उभयम् प्राप्नोति ।
 कौरव्कः मनुष्यः कौरवकम् अस्य ईक्षितम् जल्पितम् हसितम् स्मितम् ।
 वुञ् भवति विप्रतिषेधेन ।
 न एषः युक्तः विप्रतिषेधः ।
 न हि कुरुशब्दस्य अन्ये कच्छादयः अवकाशः ।
 कुरुशब्दस्य यः कच्चादिषु पाठः सः अनवकाशः ।
 न खलु अपि कुरुशब्दः विभाषाम् प्रयोजयति ।
 अनेन वुञ् कच्छादिपाठात् अण् भविष्यति ।
 सा एषा युगन्धरार्था विभाषा ।
 किमर्थम् साल्वानाम् कच्छादिषु पाठः क्रियते ।
 साल्वानाम् कच्छादिषु पाठः अण्विधानार्थः ।
 साल्वानाम् कच्छादिषु पाठः अण्विधानार्थः क्रियते ।
 अण् यथा स्यात् ।
 वुञ् मा भूत् इति ।
 न वा अपदातियोगवाग्रहणम् अवधारणार्थम् ।
 न वा एतत् प्रयोजनम् ।
 किम् कारणम् ।
 अपदातियोगवाग्रहणम् अवधारणार्थम् भविष्यति ।
 अपदातौ एव साल्वात् ।
 गोयवाग्वोः एव च साल्वात् इति ।
 गर्तोत्तरपदात् छविधेः जनपदात् वुञ् पूर्वविप्रतिषिद्धम् ।
 गर्त्तोत्तरपदात् छविधेः जनपदात् वुञ् भवति पूर्वविप्रतिषेधेन ।
 गर्त्तोत्तरपदात् छः भवति इति अस्य अवकाशः श्वाविद्गर्त श्वाविद्गर्तीयः ।
 वुञः अवकाशः अङ्गाः आङ्गकः ।
 इह उभयम् प्राप्नोति ।
 त्रैगर्तकः ।
 वुञ् भवति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 उक्तम् एव अवधिग्रहणस्य प्रयोजनम् जनपदात् जनपदावदेः वुञ् यथा स्यात् ।
 यत् अन्यत् प्राप्नोति तत् मा भूत् इति
 गहादिषु पृथिवीमध्यस्य मध्यमभावः ।
 गहादिषु पृथिवीमध्यस्य मध्यमभावः वक्तव्यः ।
 पृथिवीमध्ये भवः मध्यमीयः ।
 चरणसम्बन्धेन निवासलक्षणः अण् ।
 चरणसम्बन्धेन निवासलक्षणः अण् वक्तव्यः ।
 त्रयः प्राच्याः त्रयः माध्यमाः ।
 सर्वे निवासलक्षणाः ।
 ईकान्तात् अपि इति वक्तव्यम् इह यथा स्यात् । ऐणीकीयः । तत् तर्हि वक्तव्यम् । न वक्तव्यम् । अकेकान्तग्रहणे कोपधग्रहणम् सौसुकाद्यर्थम् । अकेकान्तग्रहणे कोपधग्रहणम् कर्तव्यम् । किम् प्रयोजनम् । सौसुकाद्यर्थम् । सौसुकीयः ।
