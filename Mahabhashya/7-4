पा-७,४.१.१; अकि-३,३४४.२-३४५.७; रो-५,२४२-२४५; भा-१/५४) अथ णिग्रहणम् किमर्थम् न चङि उपधायाः ह्रस्वः इति एव उच्येत ।
 चङि उपधायाः ह्रस्वः इति इयति उच्यमाने , अलीलवत् , अपीपवत् , ऊकारस्य एव ह्रस्वत्वम् प्रसज्येत ।
 न एतत् अस्ति प्रयोजनम् ।
 वृद्धिः अत्र बाधिका भविष्यति ।
 वृद्धौ तर्हि कृतायाम् औकारस्य एव ह्रस्वत्वम् प्रसज्येत ।
 न एतत् अस्ति ।
 अन्तरङ्गत्वात् अत्र आवादेशः भविष्यति ।
 न हि इदानीम् ह्रस्वभाविनी उपधा भवति ।
 तस्मात् णिग्रहणम् कर्तव्यम् ।
 अथ चङ्ग्रहणम् किमर्थम् न णौ उपधायाः इति एव सिद्धम् ।
 णौ उपधायाः ह्रस्वः इति इयति उच्यमाने , कारयति , हारयति इति अत्र अपि प्रसज्येत ।
 न एतत् अस्ति प्रयोजनम् ।
 आचार्यप्रवृत्तिः ज्ञापयति न णौ एव ह्रस्वत्वम् भवति इति यत् अयम् मिताम् ह्रस्वत्वम् शास्ति ।
 इह अपि तर्हि न प्राप्नोति ।
 अचीकरत् , अजीहरत् ।
 वचनात् भविष्यति ।
 इह अपि तर्हि वचनात् प्राप्नोति ।
 कारयति , हारयति ।
 तस्मात् चङ्ग्रहणम् कर्तव्यम् ।
 अथ उपधाग्रहणम् किमर्थम् ।
 णौ चङि उपधाग्रहणम् अन्त्यप्रतिषेधार्थम् ।
 णौ चङि उपधाग्रहणम् क्रियते अन्त्यस्य ह्रस्त्वत्वम् मा भूत् ।
 णौ चङि ह्रस्वः इति इयति उच्यमाने , अलीलवत् , अपीपवत् , अन्त्यस्य एव ह्रस्वत्वम् प्रसज्येत ।
 न एतत् अस्ति प्रयोजनम् ।
 अन्तरङ्गत्वात् अत्र आवादेशः भवति ।
 न हि इदानीम् ह्रस्वभावी अन्त्यः अस्ति ।
 अन्त्यः ह्रस्वभावी न अस्ति इति कृत्वा वचनात् अनन्त्यस्य भविष्यति ।
 इह अपि वचनात् प्राप्नोति ।
 अचकाङ्क्षत् , अववाञ्छत् ।
 येन न अव्यवधानम् तेन व्यवहिते अपि वचनप्रामाण्यात् ।
 केन च न अव्यवधानम् ।
 वर्णेन ।
 एतेन पुनः सङ्घतेन वय्वधानम् भवति न भवति च ।
 उत्तरार्थम् तर्हि उपधाग्रहणम् कर्तव्यम् ।
 लोपः पिबतेः ई च अभ्यासस्य उपधायाः यथा स्यात् ।
 अपीप्यत् , अपीप्यताम् , अपीप्यन् ।
 अथ इह कथम् भवितव्यम् ।
 मा भवान् अटिटत् इति ।
 आहोस्वित् मा भवान् आटिटत् इति ।
 मा भवान् आटिटत् इति भवितव्यम् ।
 ह्रस्वत्वम् कस्मात् न भवति ।
 द्विर्वचने कृते परेण रूपेण व्यवहितम् इति कृत्वा ।
 इदम् इह सम्प्रधार्यम् ।
 द्विर्वचनम् क्रियताम् ह्रस्वत्वम् इति किम् अत्र कर्तव्यम् ।
 परत्वात् ह्रस्वत्वम् ।
 नित्यम् द्विर्वचनम् ।
 कृते ह्रस्वत्वे प्राप्नोति अकृते अपि ।
 एवम् तर्हि आचार्यप्रवृत्तिः ज्ञापयति द्विर्वचनात् ह्रस्वत्वम् बलीयः इति यत् अयम् ओणिम् ऋदितम् करोति ।
 कथम् कृत्वा ज्ञापकम् ।
 ऋदित्करणे एतत् प्रयोजनम् ऋदिताम् न इति प्रतिषेधः यथा स्यात् ।
 यदि च अत्र पूर्वम् द्विर्वचनम् स्यात् ऋदित्करणम् अनर्थकम् स्यात् ।
 द्विर्वचने कृते परेण व्यवहितत्वात् ह्रस्वत्वम् न भविष्यति ।
 पश्यति तु आचार्यः द्विर्वचनात् ह्रस्वत्वम् बलीयः इति ततः ओणिम् ऋदितम् करोति ।
 तस्मात् मा भवान् अटिटत् इति एव भवितव्यम्
 उपधाह्रस्वत्वे णेः णिचि उपसङ्ख्यानात् ।
 उपधाह्रस्वत्वे णेः णिचि उपसङ्ख्यानम् कर्तव्यम् 
 वादितवन्तम् प्रयोजितवान् अवीवदद्वीणाम् परिवादकेन ।
 किम् पुनः कारणम् न सिध्यति ।
 णिचा व्यवहितत्वात् ।
 णिलोपे कृते न अस्ति व्यवधानम् ।
 स्थानिवद्भावात् व्यवधानम् एव ।
 प्रतिषिध्यते अत्र स्थानिवद्भावः चङ्परनिर्ह्रासे न स्थानिवत् इति ।
 एवम् अपि अग्लोपिनाम् न इति प्रतिषेधः प्राप्नोति ।
 वृद्धौ कृतायाम् लोपः तत् न अग्लोपै अङ्गम् भवति ।
 इदम् इह सम्प्रधार्यम् ।
 वृद्धिः क्रियताम् लोपः इति किम् अत्र कर्तव्यम् ।
 परत्वात् वृद्धिः ।
 नित्यः लोपः ।
 कृतायाम् अपि वृद्धौ प्राप्नोति अकृतायाम् अपि ।
 अनित्यः लोपः ।
 अन्यस्य कृतायाम् वृद्धौ प्राप्नोति अन्यस्य अकृतायाम् शब्दान्तरस्य च प्राप्नुवन् विधिः अनित्यः भवति ।
 उभयोः अनित्ययोः परत्वात् वृद्धिः ।
 वृद्धौ कृतायाम् लोपः तत् न अग्लोपि अङ्गम् भवति ।
 एवम् तर्हि आचार्यप्रवृत्तिः ज्ञापयति वृद्धेः लोपः बलीयान् इति यत् अयम् अग्लोपिनाम् न इति प्रतिषेधम् शास्ति ।
 न एतत् अस्ति ज्ञापकम् ।
 अस्ति अन्यत् एतस्य वचने प्रयोजनम् ।
 किम् ।
 यत्र वृद्धौ अपि कृतायाम् एव लुप्यते ।
 अत्यरराजत् ।
 यत् तर्हि प्रत्याहारग्रहणम् करोति ।
 इतरथा हि अलोपिनाम् न इति ब्रूयात् ।
 एवम् वा वृद्धेः लोपः बलीयान् इति ।
 अथ वा आरभ्यते पूर्वविप्रतिषेधः ण्यल्लोपावियङ्यण्गुणवृद्धिदीर्घत्वेभ्यः पूर्वविप्रतिषिद्धम् इति ।
 तस्मात् उपसङ्ख्यानम् कर्तव्यम् इति
 अग्लोपिप्रतिषेधानर्थक्यम् च स्थानिवद्भावात् ।
 अग्लोपिप्रतिषेधः च अनर्थकः ।
 किम् कारणम् ।
 स्थानिवद्भावात् ।
 स्थानिवद्भावात् अत्र ह्रस्वत्वम् न भविष्यति ।
 यत्र तर्हि स्थानिवद्भावः न अस्ति तदर्थम् अयम् योगः वक्तव्यः ।
 क्व स्थानिवद्भावः न अस्ति ।
 यः हलचोः आदेशः ।
 अत्यरराजत् ।
 किम् पुनः कारणम् हलचोः आदेशः न स्थानिवत् इति उच्यते ।
 अजादेशः स्थानिवत् इति उच्यते न च अयम् अचः एव आदेशः ।
 किम् तर्हि अचः अन्यस्य च ।
 अग्लोपिनाम् न इति अपि तर्हि प्रतिषेधः न प्राप्नोति ।
 किम् कारणम् ।
 अग्लोपिनाम् न इति उच्यते न च अत्र अच् एव लुप्यते ।
 किम् तर्हि ।
 अच् च अन्यः च ।
 यः अत्र अच् लुप्यते तदाश्रयः प्रतिषेधः भविष्यति ।
 यथा एव तर्हि यः अत्र अच् लुप्यते तदाश्रयः प्रतिषेधः भवति एवम् यः अत्र अच् लुप्यते तदाश्रयः स्थानिवद्भावः भविष्यति ।
 एवम् तर्हि सिद्धे सति यत् अग्लोपिनाम् न इति प्रतिषेधम् शास्ति तत् ज्ञापयति आचार्यः इतः उत्तरम् स्थानिवद्भावः न भवति इति ।
 किम् एतस्य ज्ञापने प्रयोजनम् ।
 पूर्वत्र असिद्धे न स्थानिवत् इति उक्तम् तत् न वक्तव्यम् भवति ।
 यदि एतत् ज्ञाप्यते , आदीधयतेः आदीधकः , आवेवयतेः आवेवकः ।
 यीवर्णयोः दीधीवेव्योः इति लोपः न प्राप्नोति ।
 इह च यत् प्रलुनीहि अत्र तिङि च उदात्तवति इति एषः स्वरः न प्राप्नोति ।
 न एषः दोषः ।
 यत् तावत् उच्यते आदीधयतेः आदीधकः , आवेवयतेः आवेवकः , यीवर्णयोः इति लोपः न प्राप्नोति इति यीवर्णयोः इति अत्र वर्णग्रहणसामर्थ्यात् भविष्यति ।
 यत् अपि उच्यते यत् प्रलुनीहि अत्र तिङि च उदात्तवति इति एषः स्वरः न प्राप्नोति इति बहिरङ्गः यणादेशः अन्तरङ्गः स्वरः असिद्धम् बहिरङ्गम् अन्तरङ्गे
 काण्यादीनाम् च इति वक्तव्यम् ।
 के पुनः काण्यादयः ।
 काणिराणिश्राणिभाणिहेठिलोपयः ।
 अचकाणत् , अचीकणत् , अरराणत् , अरीरणत् , अशश्राणत् , अशीश्रणत् , अबभाणत् , अबीभणत् , अजिहेठत् , अजीहिठत् , अलुलोपत् , अलूलुपत्
 इह अवदिग्ये , अवदिग्याते , अवदिग्यरे दिग्यादेशे कृते द्विर्वचनम् प्राप्नोति तत्र साभ्यासस्य इति वक्तव्यम् ।
 ननु च द्विर्वचने कृते साभ्यासस्य दिग्यादेशः भविष्यति ।
 न सिध्यति ।
 किम् कारणम् ।
 दिग्यादेशस्य परत्वात् साभ्यासस्य आदेशवचनम् ।
 दिग्यादेशः क्रियताम् द्विर्वचनम् इति परत्वात् दिग्यादेशेन भवितव्यम् ।
 तत्र साभ्यासस्य इति वक्तव्यम् ।
 एवम् तर्हि दिग्यादेशः द्विर्वचनम् बाधिष्यते ।
 पुनःप्रसङ्गविज्ञानात् द्विर्वचनम् प्राप्नोति ।
 पुनःप्रसङ्गः इति चेत् अमादिभिः तुल्यम् ।
 पुनःप्रसङ्गः इति चेत् अमादिभिः तुल्यम् एतत् भवति ।
 तत् यथा ।
 अमादिषु कृतेषु पुनःप्रसङ्गात् शिशीलुग्नुमः न भवन्ति ।
 एवम् दिग्यादेशे कृते पुनःप्रसङ्गात् द्विर्वचनम् न भविष्यति ।
 अथ वा विप्रतिषेधे पुनःप्रसङ्गः इति उच्यते विप्रतिषेधः च द्वयोः सावकशयोः ।
 इह पुनः अनवकाशः दिग्यादेशः द्विर्वचनम् बाधिष्यते ।
 यदि तर्हि अनवकाशाः विधयः बाधकाः भवन्ति , बभूव , भूभावः द्विर्वचनम् बाधेत ।
 सावकाशः भूभावः ।
 कः अवकाशः ।
 भविता , भवितुम् ।
 इह तर्हि चक्षिङः ख्याञ् वा लिटि इति ख्याञ् द्विर्वचनम् बाधेत ।
 इह च अपि बभूव इति यदि तावत् स्थाने द्विर्वचनम् भूभावः सर्वादेशः प्राप्नोति अथ द्विःप्रयोगः द्विर्वचनम् परस्य भूभावे कृते पूर्वस्य श्रवणम् प्राप्नोति ।
 न एषः दोषः ।
 आर्धधातुकीयाः सामान्येन भवन्ति अनवस्थितेषु प्रत्ययेषु ।
 तत्र आर्धधातुकसामान्ये भूभावे कृते यः यतः प्रत्ययः प्राप्नोति सः ततः भविष्यति
 संयोगादेः गुणविधाने संयोगोपधग्रहणम् कृञर्थम् ।
 संयोगादेः गुणविधाने संयोगोपधग्रहणम् कर्तव्यम् ।
 किमर्थम् ।
 कृञर्थम् ।
 इह अपि यथा स्यात् ।
 सञ्चस्करतुः , सञ्चस्करुः ।
 यदि संयोगोपधग्रहणम् क्रियते न अर्थः संयोगादिग्रहणेन ।
 इह अपि सस्वरतुः , सस्वरुः संयोगोपधस्य इति एव सिद्धम् ।
 भवेत् सिद्धम् सस्वरतुः , सस्वरुः इति इदम् तु न सिध्यति सञ्चस्करतुः , सञ्चस्करुः इति ।
 किम् कारणम् ।
 सुटः बहिरङ्गलक्षणत्वात् ।
 बहिरङ्गम् सुट् ।
 अन्तरङ्गः गुणः ।
 असिद्धम् बहिरङ्गम् अन्तरङ्गे ।
 संयोगादिग्रहणे तु क्रियमाणे संयोगोपधग्रहणम् अनन्यार्थम् विज्ञायते ।
 ऋतः लिटि गुणात् ञ्णिति वृद्धिः विप्रतिषेधेन ।
 ऋतः लिटि गुणाञ् ञ्ङिति वृद्धिः भवति पूर्वविप्रतिषेधेन ।
 ऋतः लिटि गुणस्य अवकाशः ।
 सस्वरतुः , सस्वरुः ।
 ञ्णिति वृद्धेः अवकाशः ।
 स्वारकः , ध्वारकः ।
 इह उभयम् प्राप्नोति ।
 सस्वार , दध्वार ।
 ञ्णिति वृद्धिः भवति पूर्वविप्रतिषेधेन ।
 पुनःप्रसङ्गविज्ञानात् वा सिद्धम् ।
 अथ वा पुनःप्रसङ्गात् गुणे कृते रपरत्वे च अतः उपधायाः इति वृद्धिः भविष्यति ।
 न एषः युक्तः परिहारः ।
 पुनःप्रसङ्गः नाम सः भवति यत्र तेन एव कृते प्राप्नोति तेन एव च अकृते ।
 अत्र खलु गुणे कृते रपरत्वे च अतः उपधायाः इति वृद्धिः प्राप्नोति अकृते च अचः ञ्णिति इति ।
 तस्मात् सुष्ठु उच्यते लिति गुणात् ञ्णिति वृद्धिः विप्रतिषेधेन इति
 किमर्थम् ह्रस्वः वा इति उच्यते न गुणः वा इति उच्येत ।
 तत्र अयम् अपि अर्थः गुणग्रहणम् न कर्तव्यम् भवति ।
 प्रकृतम् अनुवर्तते ।
 क्व प्रकृतम् ।
 ऋतः च संयोगादेः गुणः इति ।
 ऋतः ह्रस्वत्वम् इत्त्वप्रतिषेधार्थम् ।
 ऋतः ह्रस्वत्वम् उच्यते इत्त्वप्रतिषेधार्थम् ।
 इत्त्वम् मा भूत् इति ।
 गुणः वा इति इयति उच्यमाने गुणेन मुक्ते इत्त्वम् प्रसज्येत ।
 ह्रस्वः वा इति उच्यमाने ह्रस्वेन मुक्ते यथाप्राप्तः गुणः भविष्यति
 के अणः ह्रस्वत्वे तद्धितग्रहणम् कृन्निवृत्त्यर्थम् ।
 के अणः ह्रस्वत्वे तद्धितग्रहणम् कर्तव्यम् ।
 किम् प्रयोजनम् ।
 कृन्निवृत्त्यर्थम् ।
 कृति मा भूत् ।
 राका , धाका इति ।
 तत् तर्हि वक्तव्यम् ।
 न वक्तव्यम् ।
 उणादयः अव्युत्पन्नानि प्रातिपदिकानि
 इह कस्मात् न भवति ।
 प्रोह्यते , उपोह्यते ।
 एकादेशे कृते व्यपवर्गाभावात् ।
 एवम् अपि आ , ऊह्यते , ओह्यते , समोह्यते ।
 अणः इति वर्तते
 एतेः लिङि उपसर्गात् ।
 एतेः लिङि उपसर्गात् इति वक्तव्यम् ।
 इह मा भूत् ।
 ईयात् ।
 तत् तर्हि वक्तव्यम् ।
 न वक्तव्यम् ।
 उपसर्गात् इति वर्तते ।
 एवम् तर्हि आचार्यः अन्वाचष्टे उपसर्गात् इति अनुवर्तते इति ।
 न एतत् अन्वाख्येयम् अधिकाराः अनुवर्तन्ते इति ।
 एषः एव न्यायः यत् उत अधिकाराः अनुवर्तेरन्
 दीर्घोच्चारणम् किमर्थम् न रिङ् ऋतः इति एव उच्यते ।
 का रूपसिद्धिः 
 मात्रीयति , पित्रीयति ।
 अकृत्सार्वधातुकयोः इति दीर्घत्वम् भविष्यति ।
 एवम् तर्हि सिद्धे सति यत् दीर्घोच्चारणम् करोति तत् ज्ञापयति आचार्यः भवति एषा परिभाषा अङ्गवृत्ते पुनः वृत्तौ अविधिः निष्ठितस्य इति ।
 किम् एतस्य ज्ञापने प्रयोजनम् ।
 पिबेः गुणप्रतिषेधः चोदितः सः न वक्तव्यः भवति
 यङ्प्रकरणे हन्तेः हिंसायाम् ईट् ।
 यण्प्रकरणे हन्तेः हिंसायाम् ईट् वक्तव्यः ।
 जेघ्नीयते ।
 यदि ईट् अभ्यासरूपम् न सिध्यति ।
 एवम् तर्हि यङ्प्रकरणे हन्तेः हिंसायाम् ईक् ।
 एवम् अपि उपधालोपः न प्राप्नोति ।
 एवम् तर्हि यङ्प्रकरणे हन्तेः हिंसायाम् घ्नी
 अत्यल्पम् इदम् उच्यते 
 अपुत्रस्य इति ।
 अपुत्रादीनाम् इति वक्तव्यम् इह अपि यथा स्यात् 
 जनीयन्तः न्वग्रवः पुत्रीयन्तः सुदानवः ।
 छन्दसि प्रतिषेधे दीर्घप्रतिषेधः ।
 छन्दसि प्रतिषेधे दीर्घत्वस्य प्रतिषेधः वक्तव्यः ।
 संस्वेदयुः , मित्रयुः ।
 न वा अश्वाघस्य आद्वचनम् अवधारणार्थम् ।
 न वा वक्तव्यम् ।
 किम् कारणम् ।
 अश्वाघस्य आद्वचनम् अवधारणार्थम् भविष्यति अश्वाघयोः एव छन्चसि दीर्घः भविष्यति न अन्यस्य इति
 श्यतेः इत्त्वम् व्रते नित्यम् ।
 श्यतेः इत्त्वम् व्रते नित्यम् इति वक्तव्यम् ।
 संशितव्रतः ।
 तत् तर्हि वक्तव्यम् ।
 न वक्तव्यम् ।
 देवत्रातः गलः ग्राहः इतियोगे च सद्विधिः , मिथः ते न विभाष्यन्ते गवाक्षः संशितव्रतः
 अवदत्तम् विदत्तम् च प्रदत्तम् च आदिकर्मणि , सुदत्तम् अनुदत्तम् च निदत्तम् इति च इष्यते ।
 किम् पुनः अयम् तकारान्तः आहोस्वित् दकारान्तः उत धकारान्तः अथ वा थकारान्तः ।
 कः च अत्र विशेषः ।
 तान्ते दोषः दीर्घत्वम् स्यात् ।
 यदि तकारान्तः दस्ति इति दीर्घत्वम् प्राप्नोति ।
 दान्ते दोषः निष्ठानत्वम् ।
 अथ दकारान्तः रदाभ्याम् निष्ठातः इति नत्वम् प्राप्नोति ।
 धान्ते दोषः धत्वप्राप्तिः ।
 अथ धान्तः झषः तथोः धः अधः इति धत्वम् प्राप्नोति ।
 थान्ते अदोषः तस्मात् थान्तः ।
 अथ थकारान्तः न दोषः भवति
 अचः उपसर्गात् तत्वे आकारग्रहणम् ।
 अचः उपसर्गात् तत्वे आकारग्रहणम् कर्तव्यम् ।
 न कर्तव्यम् ।
 अलः अन्त्यस्य विधयः भवन्ति इति आकारस्य भविष्यति ।
 न सिध्यति ।
 किम् कारणम् ।
 आदेः हि परस्य ।
 अत्र हि तस्मात् इति उत्तरस्य आदेः परस्य इति दकारस्य प्राप्नोति ।
 न एषः दोषः ।
 अवर्णप्रकरणात् सिद्धम् ।
 अस्य इति वर्तते ।
 क्व प्रकृतम् ।
 अस्य द्वौ इति ।
 यदि अवर्णग्रहणम् अनुवर्तते दद्भावे दोषः भवति ।
 एवम् तर्हि एवम् वक्ष्यामि दः अद्घोः इति ।
 दः यः आकारः तस्य अत् भवति ।
 ततः अचः उपसर्गात् तः ।
 अस्य इति एव ।
 एवम् अपि सूत्रभेदः कृतः भवति ।
 न असौ सूत्रभेदः ।
 सूत्रभेदम् कम् उपाचरन्ति ।
 यत्र तत् एव अन्यत् सूत्रम् क्रियते भूयः वा ।
 यत् हि तत् एव उपसंहृत्य क्रियते न असौ सूत्रभेदः ।
 अथ वा द्वितकारकः निर्देशः क्रियते सः अनेकाल् शित् सर्वस्य इति सर्वस्य भविष्यति ।
 इह अपि तर्हि प्राप्नोति ।
 अद्भिः , अद्भ्यः इति ।
 अचः इति वर्तते ।
 तत् च अवश्यम् अज्ग्रहणम् अनुवर्त्यम् लवाभ्याम् इति एवमर्थम् ।
 अथ वा त्रितकारकः निर्देशः करिष्यते इहार्थौ द्वौ उत्तरार्थः च एकः ।
 द्यतेः इत्त्वात् अचः तः ।
 द्यतेः इत्त्वात् अचः तः इति एतत् भवति विप्रतिषेधेन ।
 द्यतेः इत्त्वस्य अवकाशः ।
 निर्दितम् , निर्दितवान् ।
 अचः तः इति अस्य अवकाशः ।
 प्रत्तम् , अवत्तम् ।
 इह उभयम् प्राप्नोति ।
 नीत्तम् , वीत्तम् ।
 अचः तः इति एतत् भवति विप्रतिषेधेन
 अपः भि मासः छन्दसि ।
 अपः भि इति अत्र मासः छन्दसि उपसङ्ख्यानम् कर्तव्यम् 
 मा अद्भिः इष्ट्वा इन्द्रः वृत्रहा ।
 अत्यल्पम् इदम् उच्यते ।
 स्ववस्स्वतवसोः मासः उषसः च तः इष्यते 
 स्ववद्भिः , स्वतवद्भिः , समुषद्भिः अजायथाः , मा अद्भिः इष्ट्वा इन्द्रः वृत्रहा
 इस्त्वम् सनि राधः हिंसायाम् ।
 इस्त्वम् सनि राधः हिंसायाम् इति वक्तव्यम् ।
 प्रतिरित्सति ।
 हिंसायाम् इति किमर्थम् ।
 आरिरात्सति
 ज्ञपेः ईत्त्वम् अनन्त्यस्य ।
 ज्ञपेः ईत्त्वम् अनन्त्यस्य इति वक्तव्यम् ।
 ज्ञीप्सति ।
 तत् तर्हि वक्तव्यम् ।
 न वक्तव्यम् ।
 लोपः अन्त्यस्य बाधकः भविष्यति ।
 अनवकाशाः विधयः बाधकाः भवन्ति सावकाशः च णिलोपः ।
 कः अवकाशः ।
 कारणा , हारणा ।
 एवम् अपि ईत्त्वम् अन्त्यस्य लोपस्य बाधकम् स्यात् ।
 अनवकाशाः हि विधयः बाधकाः भवन्ति ईत्त्वम् अपि सावकाशम् ।
 कः अवकाशः ।
 अनन्त्यः ।
 कथम् पुनः सति अन्त्ये अनन्त्यस्य ईत्त्वम् स्यात् ।
 भवेत् यः अचा आङ्गम् विशेषयेत् तस्य अनन्त्यस्य न स्यात् ।
 वयम् तु खलु अङेन अचम् विशेषयिष्यामः ।
 अङ्गस्य अचः यत्रतत्रस्थस्य इति ।
 एवम् अपि उभयोः सावकाशयोः परत्वात् ईत्त्वम् प्राप्नोति ।
 तस्मात् अनन्त्यस्य इति वक्तव्यम्
 अभ्यासस्य अनचि ।
 अभ्यासस्य इति यत् उच्यते तत् अनचि द्रष्टव्यम् ।
 पतापतः , चराचरः , वदावदः
 किम् अयम् षष्ठीसमासः 
 हलाम् आदिः हलादिः हलादिः शिष्यते इति ।
 आहोस्वित् कर्मधारयः 
 हल् आदिः हलादिः हलादिः शिष्यते इति ।
 कः च अत्र विशेषः ।
 हलादिशेषे षष्ठीसमासः इति चेत् अजादिषु शेषप्रसङ्गः ।
 हलादिशेषे षष्ठीसमासः इति चेत् अजादिषु शेषः प्राप्नोति ।
 आनक्ष , आनक्षतुः , आनक्षुः ।
 अस्तु तर्हि कर्मधारयः ।
 कर्मधारयः इति चेत् आदिशेषनिमित्तत्वात् लोपस्य तदभावे लोपवचनम् ।
 कर्मधारयः इति चेत् आदिशेषनिमित्तत्वात् लोपस्य तदभावे आद्यस्य हलः अभवे लोपः वक्तव्यः ।
 आटतुः , आटुः ।
 तस्मात् अनादिलोपः ।
 तस्मात् अनादिः हल् लुप्यते इति वक्तव्यम् ।
 उक्तम् वा ।
 किम् उक्तम् ।
 प्रतिविधास्यते हलादिशेषः इति ।
 अयम् इदानीम् सः प्रतिविधानकालः ।
 इदम् प्रतिविधीयते ।
 इदम् प्रकृतम् अत्र लोपः अभ्यासस्य इति ।
 ततः वक्ष्यामि ।
 ह्रस्वः ।
 ह्रस्वः भवति आदेशः ।
 अभ्यासस्य लोपः इति अनुवर्तते ।
 तत्र ह्रस्वभाविनाम् ह्रस्वः लोपभाविनाम् लोपः भविष्यति ।
 ततः हलादिः शेषः च इति ।
 अथ वा एवम् वक्ष्यामि ।
 ह्रस्वः अहल् ।
 ह्रस्वः भवति अभ्यासस्य इति ।
 ततः अहल् ।
 अहल् च भवति अभ्यासः ।
 ततः आदिः शेषः ।
 आदिः शेषः भवति अभ्यासस्य इति ।
 अथ वा योगविभागः करिष्यते ।
 ह्रस्वादेशः भवति अभ्यासस्य ।
 ततः हल् ।
 हल् च लुप्यते अभ्यासस्य ।
 ततः आदिः शेषः ।
 आदिः शेषः च भवति अभ्यासस्य
 शर्पूर्वशेषे खर्पूर्वग्रहणम् ।
 शर्पूर्वशेषे खर्पूर्वग्रहणम् कर्तव्यम् ।
 खर्पूर्वाः खयः शिष्यन्ते खरः लुप्यन्ते इति वक्तव्यम् ।
 किम् प्रयोजनम् ।
 उचिच्छिषति ।
 व्युचिच्छिषति ।
 तुकः श्रवणम् मा भूत् इति ।
 तत् तर्हि वक्तव्यम् ।
 न वक्तव्यम् ।
 चर्त्वे कृते तुक् न भविष्यति ।
 असिद्धम् चर्त्वम् तस्य असिद्धत्वात् तुक् प्राप्नोति ।
 सिद्धकाण्डे पठितम् अभ्यासजश्त्वचर्त्वम् एत्त्वतुकोः इति ।
 एवम् अपि अन्तरङ्गत्वात् प्राप्नोति तस्मात् खर्पूर्वग्रहणम् कर्तव्यम् ।
 न कर्तव्यम् ।
 एत्त्वतुग्ग्रहणम् न करिष्यते ।
 अभ्यासजश्त्वचर्त्वम् सिद्धम् इति एव ।
 आदिशेषप्रसङ्गः तु ।
 आदिशेषः तु प्राप्नोति ।
 तिष्ठासति ।
 ननु च अनादिशेषः आदिशेषम् बाधिष्यते ।
 कथम् अन्यस्य उच्यमानम् अन्यस्य बाधकम् स्यात् ।
 असति खलु अपि सम्भवे बाधनम् भवति अस्ति च सम्भवः यत् उभयम् स्यात् ।
 यदि आदिशेषः अपि भवति शर्पूर्ववचनम् इदानीम् किमर्थम् स्यात् ।
 शर्पूर्ववचनम् किमर्थम् इति चेत् खयाम् लोपप्रतिषेधार्थम् ।
 शर्पूर्ववचनम् किमर्थम् इति चेत् खयाम् लोपः मा भूत् इति ।
 व्यपकर्षविज्ञानात् सिद्धम् ।
 व्यपकर्षविज्ञानात् सिद्धम् एतत् ।
 किम् इदम् व्यपकर्षविज्ञानात् इति ।
 अपवादविज्ञानात् ।
 अपवादत्वात् अत्र अनादिशेषः आदिशेषम् बाधिष्यते ।
 ननु च उक्तम् कथम् अन्यस्य उच्यमानम् अन्यस्य बाधकम् स्यात् इति ।
 इदम् तावत् अयम् प्रष्टव्यः ।
 यदि तत् न उच्येत किम् इह स्यात् ।
 हलादिशेषः ।
 हलादिशेषः चेत् न अप्राप्ते हलादिशेषे इदम् उच्यते तत् बाधकम् भविष्यति ।
 यत् अपि उच्यते असति खलु अपि सम्भवे बाधनम् भवति अस्ति च सम्भवः यत् उभयम् स्यात् इति सति अपि सम्भवे बाधनम् भवति ।
 तत् यथा ।
 दधि ब्राह्मणेभ्यः दीयताम् तक्रम् कौण्डिन्याय इति सति अपि सम्भवे दधिदानस्य तक्रदानम् बाधकम् भवति ।
 एवम् इह अपि सति अपि सम्भवे अनादिशेषः आदिशेषम् बाधिष्यते
 दाधर्ति इति किम् निपात्यते ।
 धारयतेः श्लौ अभ्यासस्य दीर्घत्वम् णिलुक् च ।
 अनिपात्यम् ।
 तूतुजानवदभ्यासस्य दीर्घत्वम् पर्णशुषिवत् णिलुक् भविष्यति ।
 धृङः वा अभ्यासस्य दीर्घत्वम् परस्मैपदम् च ।
 अनिपात्यम् ।
 तूतुजानवदभ्यासस्य दीर्घत्वम् युध्यतिवत् परस्मैपदम् भविष्यति ।
 दर्धर्ति इति किम् निपात्यते ।
 धारयतेः श्लौ अभ्यासस्य रुक् णिलुक् च ।
 अनिपात्यम् ।
 देवाअदुह्रवद्रुट् पर्णश्रुषिवत् णिलुक् भविष्यति ।
 धृङः वा अभ्यासस्य रुक् परस्मैपदम् च ।
 अनिपात्यम् ।
 देवाअदुह्रवत् रुड्युध्यतिवत् परस्मैपदम् च भविष्यति ।
 बोभूतु इति किम् निपात्यते ।
 भवतेः यङ्लुगन्तस्य अगुणत्वम् निपात्यते ।
 न एतत् अस्ति प्रयोजनम् ।
 सिद्धम् अत्र अगुणत्वम् भूसुवोः तिङि इति ।
 एवम् तर्हि नियमार्थम् भविष्यति ।
 अत्र एव यङ्लुगन्तस्य गुणः न भवति न अन्यत्र इति ।
 क्व मा भूत् ।
 बोभवीति इति ।
 तेतिक्ते इति किम् निपात्यते ।
 तिजेः यङ्लुगन्तस्य आत्मनेपदम् निपात्यते ।
 न एतत् अस्ति प्रयोजनम् ।
 सिद्धम् अत्र आत्मनेपदम् अनुदात्तङितः आत्मनेपदम् इति ।
 नियमार्थम् तर्हि भविष्यति ।
 अत्र एव यङ्लुगन्तस्य आत्मनेपदम् भवति न अन्यत्र इति ।
 क्व मा भूत् ।
 बेभिदि इति चेच्छिदि इति
 किमर्थम् स्वपेः अभ्यासस्य सम्प्रसारणम् उच्यते यदा सर्वेषु अभ्यासस्थानेषु स्वपेः सम्प्रसारणम् उक्तम् ।
 स्वापिग्रहणम् व्यपेतार्थम् ।
 स्वापिग्रहणम् क्रियते व्यपेतार्थम् ।
 व्यपेतार्थः अयम् आरम्भः ।
 सुष्वापयिषति इति ।
 अस्ति प्रयोजनम् एतत् ।
 किम् तर्हि इति ।
 तत्र क्यजन्ते अतिप्रसङ्गः ।
 तत्र क्यजन्ते अतिप्रसङ्गः भवति ।
 इह अपि प्राप्नोति ।
 स्वापकम् इच्छति स्वापकीयति स्वापकीयतेः सन् सिस्वापकीयिषति इति ।
 सिद्धम् तु णिग्रहणात् ।
 सिद्धम् एतत् ।
 कथम् ।
 णिग्रहणम् कर्तव्यम् ।
 न कर्तव्यम् ।
 निर्देशात् एव हि व्यक्तम् ण्यन्तस्य ग्रहणम् इति ।
 न अत्र निर्देशः प्रमाणम् शक्यम् कर्तुम् ।
 यथा हि निर्देशः तथा इह अपि प्रसज्येत ।
 स्वापम् करोति स्वापयति स्वापयतेः सन् सिस्वापयिषति इति ।
 तस्मात् णिग्रहणम् कर्तव्यम्
 त्रिग्रहणानर्थक्यम् गणान्तत्वात् ।
 त्रिग्रहणम् अनर्थकम् ।
 किम् कारणम् ।
 गणान्तत्वात् ।
 त्रयः एव निजादयः ।
 उत्तरार्थम् तु ।
 उत्तरार्थम् तर्हि त्रिग्रहणम् कर्तव्यम् ।
 भृञाम् इत् त्रयाणाम् यथा स्यात् ।
 इह मा भूत् ।
 जहाति
 अर्तिग्रहणम् किमर्थम् न बहुलम् छन्दसि इति एव सिद्धम् ।
 न हि अन्तरेण छन्दः अर्तेः श्लुः लभ्यः ।
 एवम् तर्हि सिद्धे यत् अर्तिग्रहणम् करोति तत् ज्ञापयति आचार्यः भाषायाम् श्लुः भवति इति ।
 किम् एतस्य ज्ञापने प्रयोजनम् ।
 इयर्ति इति एतत् सिद्धम् भवति
 ऐचोः यङि दीर्घप्रसङ्गः ह्रस्वात् हि परम् दीर्घत्वम् ।
 ऐचोः यङि दीर्घत्वम् प्राप्नोति ।
 डोढौक्यते , तोत्रौक्यते इति ।
 ननु च ह्रस्वत्वे कृते दीर्घत्वम् न भविष्यति ।
 न सिध्यति ।
 किम् कारणम् ।
 ह्रस्वात् हि परम् दीर्घत्वम् ।
 ह्रस्वत्वम् क्रियताम् दीर्घत्वम् इति किम् अत्र कर्तव्यम् ।
 परत्वात् दीर्घत्वेन भवितव्यम् ।
 न वा अभ्यासविकारेषु अपवादस्य उत्सर्गाबाधकत्वात् ।
 न वा एषः दोषः ।
 किम् कारणम् ।
 अभ्यासविकारेषु अपवादस्य उत्सर्गाबाधकत्वात् ।
 अभ्यासविकारेषु अपवादाः उत्सर्गान् न बाधन्ते इति एषा परिभाषा कर्तव्या ।
 कानि एतस्याः परिभाषायाः प्रयोजनानि ।
 प्रयोजनम् सन्वद्भावस्य दीर्घत्वम् ।
 अचीकरत् , अजीहरत् ।
 सन्वद्भावम् अपवादत्वात् दीर्घत्वम् न बाधते ।
 मान्प्रभृतीनाम् दीर्घत्वम् इत्त्वस्य ।
 मान्प्रभृतीनाम् दीर्घत्वम् अपवादत्वात् इत्त्वम् न बाधते ।
 गणेः ईत्वम् हलादिशेषस्य ।
 गणेः ईत्वम् अपवादत्वात् हलादिशेषम् न बाधते ।
 इदम् अयुक्तम् वर्तते ।
 किम् अत्र अयुक्तम् ।
 ऐचोः यङि दीर्घप्रसङ्गः ह्रस्वात् हि परम् दीर्घत्वम् इति उक्त्वा ततः उच्यते न वा अभ्यासविकारेषु अपवादस्य उत्सर्गाबाधकत्वात् इति ।
 तस्याः च परिभाषायाः प्रयोजनानि नाम उच्यन्ते प्रयोजनम् सन्वद्भावस्य दीर्घत्वम् मान्प्रभृतीनाम् दीर्घत्वम् इत्त्वस्य गणेः ईत्वम् हलादिशेषस्य इति च ।
 न च सन्वद्भावम् अपवादत्वात् दीर्घत्वम् बाधते ।
 किम् तर्हि परत्वात् ।
 न खलु अपि मान्प्रभृतीनाम् दीर्घत्वम् अपवादत्वात् दीर्घत्वम् बाधते ।
 किम् तर्हि अन्तरङ्गत्वात् ।
 न खलु अपि गणेः ईत्त्वम् अपवादत्वात् हलादिशेषम् बाधते ।
 किम् तर्हि अनवकाशत्वात् ।
 एवम् तर्हि इयम् परिभाषा कर्तव्या अभ्यासविकारेषु बाधकाः न बाधन्ते इति ।
 सा तर्हि एषा परिभाषा कर्तव्या ।
 न कर्तव्या ।
 आचार्यप्रवृत्तिः ज्ञापयति भवति एषा परिभाषा इति यत् अयम् अकितः इति प्रतिषेधम् शास्ति
 अकितः इति किमर्थम् ।
 यंयम्यते , रंरम्यते ।
 अकितः इति शक्यम् अकर्तुम् ।
 कस्मात् न भवति यंयम्यते , रंरम्यते इति ।
 नुकि कृते अनजन्तत्वात् ।
 अतः उत्तरम् पठति ।
 अकिद्वचनम् अन्यत्र किदन्तस्य अलः अन्त्यनिवृत्त्यर्थम् ।
 अकिद्वचनम् क्रियते ज्ञापकार्थम् ।
 किम् ज्ञाप्यम् ।
 एतत् ज्ञापयति आचार्यः अन्यत्र किदन्तस्य अभ्यासस्य अलोन्त्यविधिः न भवति इति ।
 किम् एतस्य ज्ञापने प्रयोजनम् ।
 प्रयोजनम् ह्रस्वत्वात्त्वेत्त्वगुणेषु ।
 ह्रस्वत्वम् ।
 अवचच्छतुः , अवचच्छुः ।
 अत्त्वम् ।
 चच्छृदतुः , चच्छृदुः ।
 इत्त्वम् ।
 चिच्छादयिषति , चिच्छर्दयिषति ।
 गुणः ।
 चेच्छिद्यते , चोच्छुष्यते ।
 तुकि कृते अनन्त्यत्वात् एते विधयः न प्राप्नुवन्ति ।
 विप्रतिषेधात् सिद्धम् ।
 न एतानि सन्ति प्रयोजनानि ।
 विप्रतिषेधेन अपि एतानि सिद्धानि ।
 तुक् क्रियताम् एते विधयः इति किम् अत्र कर्तव्यम् ।
 परत्वात् एते विधयः इति ।
 तदन्ताग्रहणात् वा ।
 अथ वा न एवम् विज्ञायते अभ्यासस्य अजन्तस्य ऋकारान्तस्य अकारान्तस्य इगन्तस्य इति ।
 कथम् तर्हि ।
 अभ्यासे यः अच् अभ्यासे यः ऋकारः अभ्यासे यः अकारः अभ्यासे यः इच् इति ।
 एवम् च कृत्वा दीर्घत्वम् प्राप्नोति ।
 एवम् तर्हि इदम् इह व्यपदेश्यम् सत् आचार्यः न व्यपदिशति ।
 किम् अपवादः नुक् दीर्घत्वस्य इति ।
 एवम् तर्हि सिद्धे सति यत् अकितः इति प्रतिषेधम् शास्ति तत् ज्ञापयति आचार्यः भवति एषा परिभाषा अभ्यासविकारेषु बाधकाः न बाधन्ते इति ।
 किम् एतस्य ज्ञापने प्रयोजनम् ।
 ऐचोः यङि दीर्घप्रसङ्गः ह्रस्वात् हि परम् दीर्घत्वम् इति उक्तम् सः न दोषः भवति
 नुकि यंयम्यते , रंरम्यते इति रूपासिद्धिः ।
 नुकि सति यंयम्यते , रंरम्यते इति रूपम् न सिध्यति ।
 अनुस्वारागमवचनात् सिद्धम् ।
 अनुस्वारागमः वक्तव्यः ।
 एवम् अपि इदम् एव रूपम् स्यात् यम्̐य्यम्यते , इदम् न स्यात् यंयम्यते ।
 पदान्तवत् च ।
 पदान्तात् च इति वक्तव्यम् ।
 वा पदान्तस्य इति
 रीक् ऋत्वतः संयोगार्थम् ।
 रीक् ऋत्वतः इति वक्तव्यम् ।
 किम् प्रयोजनम् ।
 संयोगार्थम् ।
 संयोगान्ताः प्रयोजयन्ति ।
 वरीवृश्च्यते , परीपृच्छ्यते , बरीभृज्ज्यते
 मर्मृज्यते , मर्मृज्यमानासः इति च उपसङ्ख्यानम् ।
 मर्मृज्यते , मर्मृज्यमानासः इति च उपसङ्ख्यानम् कर्तव्यम् ।
 मर्मृज्यते , मर्मृज्यमानासः
 किम् इदम् ऋकारग्रहणम् अङ्गविशेषणम् ।
 ऋकारान्तस्य अङ्गस्य इति ।
 आहोस्वित् अभ्यासविशेषणम् ।
 ऋकारान्तस्य अभ्यासस्य इति ।
 अङ्गविशेषणम् इति आह ।
 कथम् ज्ञायते ।
 यत् अयम् तपरकरणम् करोति ।
 कथम् कृत्वा ज्ञापकम् ।
 न हि कः चित् अभ्यासे दीर्घः अस्ति यदर्थम् तपरकरणम् क्रियेत ।
 अथ अङ्गविशेषणे ऋकारग्रहणे सति तपरकरणे किम् प्रयोजनम् ।
 इह मा भूत् ।
 चाकीर्ति , चाकीर्तः , चाकिरति ।
 किरतिम् चर्करीतान्तम् पचति इति अत्र यः नयेत् , प्राप्तिज्ञम् तम् अहम् मन्ये प्रारब्धः तेन सङ्ग्रहः
 इह कस्मात् न भवति ।
 अजजागरत् ।
 लघुनि चङ्परे इति उच्यते व्यवहितम् च अत्र लघु चङ्परम् ।
 इह अपि तर्हि न प्राप्नोति ।
 अचीकरत् , अजीहरत् ।
 वचनात् भविष्यति ।
 इह अपि वचनात् प्राप्नोति ।
 अजजागरत् ।
 येन न अव्यवधानम् तेन व्यवहिते अपि वचनप्रामाण्यात् ।
 केन च न अव्यवधानम् ।
 वर्णेन ।
 एतेन पुनः सङ्घातेन व्यवधानम् भवति न भवति च ।
 एवम् अपि अचिक्षणत् अत्र न प्राप्नोति ।
 एवम् तर्हि आचार्यप्रवृत्तिः ज्ञापयति भवति एवञ्जातीयकानाम् इत्त्वम् इति यत् अयम् अत्स्मृदृ̄त्वरप्रथम्रदस्तृ̄स्पशाम् इति इत्त्वबाधनार्थम् अत्त्वम् शास्ति ।
 सन्वद्भावदीर्घत्वे णेः णिचि उपसङ्ख्यानम् ।
 सन्वद्भावदीर्घत्वे णेः णिचि उपसङ्ख्यानम् कर्तव्यम् 
 वादितवन्तम् प्रयोजितवान् , अवीवदत् वीणाम् परिवादकेन ।
 किम् पुनः कारणम् न सिध्यति ।
 णिचा व्यवहितत्वात् ।
 लोपे कृते न अस्ति व्यवधानम् ।
 स्थानिवद्भावात् व्यवधानम् एव ।
 प्रतिषिध्यते अत्र स्थानिवद्भावः दीर्घविधिम् प्रति न स्थानिवत् इति ।
 एवम् अपि अनग्लोपः इति प्रतिषेधम् प्राप्नोति ।
 वृद्धौ कृतायाम् लोपः तत् न अग्लोपि अङ्गम् भवति ।
 एवम् तर्हि इदम् इह सम्प्रधार्यम् ।
 वृद्धिः क्रियताम् लोपः इति किम् अत्र कर्तव्यम् ।
 परत्वात् वृद्धिः ।
 नित्यः लोपः ।
 कृतायाम् अपि वृद्धौ प्राप्नोति अकृतायाम् अपि ।
 लोपः अपि अनित्यः ।
 अन्यस्य कृतायाम् वृद्धौ प्राप्नोति अकृतायाम् अन्यस्य शब्दान्तस्य च प्राप्नुवन् विधिः अनित्यः भवति ।
 उभयोः अनित्ययोः परत्वात् वृद्धिः ।
 वृद्धौ कृतायाम् लोपः तत् न अग्लोपि अङ्गम् भवति ।
 मीमादीनाम् तु लोपप्रसङ्गः ।
 मीमादीनाम् तु लोपः प्राप्नोति ।
 अमीमपत् ।
 सिद्धम् तु रूपातिदेशात् ।
 सिद्धम् एतत् ।
 कथम् ।
 रूपातिदेशः अयम् ।
 सनि यादृशम् अभ्यासरूपम् तत् सन्वद्भावेन अतिदिश्यते न च मीमादीनाम् सनि अभ्यासरूपम् अस्ति ।
 अङ्गान्यत्वात् वा सिद्धम् ।
 अथ वा ण्यन्तम् एतत् अङ्गम् अन्यत् ।
 लोपे कृते न अङ्गान्यत्वम् ।
 स्थानिवद्भावात् अङ्गम् अन्यत् ।
 कथम् अजिज्ञपत् ।
 अत्र सनि अपि ण्यन्तस्य एव उपादानम् आप्ज्ञप्यृधाम् ईत् इति ।
 अत्र अङ्गान्यत्वाभावात् अभ्यासलोपः स्यात् ।
 तस्मात् पूर्वः एव परिहारः सिद्धम् तु रूपातिदेशात् इति
