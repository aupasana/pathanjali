 युष्मदस्मद्भ्याम् प्रत्ययविधाने योगविभागः ।
 युष्मदस्मद्भ्याम् प्रत्ययविधाने योगविभागः कर्तव्यः ।
 युष्मदस्मदोः अन्यतरस्याम् छः भवति ।
 युष्मदीयः अस्मदीयः ।
 ततः खञ् च ।
 खञ् च भवति युष्मदस्मदोः अन्यतरस्याम् ।
 यौष्मकीणः आस्माकीनः ।
 किमर्थः योगविभागः ।
 समसङ्ख्याप्रतिषेधार्थः ।
 सङ्ख्यातानुदेशः मा भूत् इति ।
 आदेशवचने च ।
 किम् ।
 योगविभागः कर्तव्यः ।
 तस्मिन् अणि युष्माकास्माकौ भवतः ।
 यौष्माकः आस्माकः ।
 ततः खञि ।
 खञि च युष्माकास्माकौ भवतः ।
 यौष्माकीणः आस्माकीनः ।
 किमर्थः योगविभागः ।
 समसङ्ख्याप्रतिषेधार्थः इति एव ।
 तत्र पुनः खञ्ग्रहणम् ।
 तत्र पुनः खञ्ग्रहणम् कर्तव्यम् ।
 न हि अन्तरेण खञ्ग्रहणम् योगाङ्गम् उपजायते ।
 तत् तर्हि वक्तव्यम् ।
 न वक्तव्यम् ।
 एवम् वक्ष्यामि ।
 तस्मिन् खञि युष्माकास्माकौ भवतः ।
 ततः अणि च ।
 अणि चयुष्माकास्माकौ भवतः इति ।
 एकार्थग्रहणम् च ।
 एकार्थग्रहणम् च कर्तव्यम् ।
 एकार्थयोः युष्मदस्मदोः इति वक्तव्यम् ।
 किमर्थम् न एकवचने इति एव सिद्धम् ।
 न सिध्यति ।
 किम् कारणम् ।
 एकवचनाभावात् ।
 एकवचने इति उच्यते ।
 न च अत्र एकवचनम् पश्यामः ।
 यदि पुनः एकवचनपरत्वेन अण्खञौ विशेष्येयाताम् ।
 न एवम् शक्यम् ।
 इह हि प्रसज्येयाताम् ।
 युष्माकम् छात्रः यौष्माकीणः ।
 आस्माकीनः ।
 इह च न स्याताम् ।
 तव छात्राः तावकीनाः ।
 मामकीनाः ।
 तस्मात् न एवम् शक्यम् ।
 न चेत् एवम् एकार्थग्रहणम् कर्तव्यम् ।
 न कर्तव्यम् ।
 न इदम् पारिभाषिकस्य एकवचनस्य ग्रहणम् ।
 किम् तर्हि ।
 अन्वर्थग्रहणम् ।
 उच्यते वचनम् ।
 एकस्य अर्थस्य वचनम् एकवचनम् ।
 अर्धात् यद्विधाने सपूर्वात् ठञ् ।
 अर्धात् यद्विधाने सपूर्वात् ठञ् वक्तव्यः ।
 बालेयार्धिकः गौतमार्धिकः ।
 दिक्पूर्वपदात् यत् च ।
 दिक्पूर्वपदात् यत् च ठञ् च वक्तव्यः ।
 पूर्वार्ध्यः पौर्वार्धिकः दक्षिणार्ध्यः दाक्षिणार्धिकः उत्तरार्ध्यः औत्तरार्धिकः ।
 किमर्थम् इदम् उच्यते यदा आद्यन्यासे एव दिक्पूर्वपदात् अर्धात् उभयम् उच्यते ।
 इदम् अद्य अपूर्वम् क्रियते अर्धात् यद्विधाने सपूर्वात् ठञ् इति ।
 तत् द्वेष्यम् विजानीयात् सर्वम् विकल्पते इति ।
 तत् आचार्यः सुहृत् भूत्वा अन्वाचष्ते दिक्पूर्वपदात् यथान्यासम् एव भवति इति ।
 श्वसः तुटि आदेशानुपपत्तिः अनादित्वात् ।
 श्वसः तुटि कृते आदेशानुपपत्तिः ।
 किम् कारणम् ।
 अनादित्वात् ।
 तुटि कृते अनादित्वात् आदेशः न प्राप्नोति ।
 एवम् तर्हि पूर्वान्तः करिष्यते ।
 पूर्वान्ते कप्रतिषेधः ।
 यदि पूर्वान्तः कादेशस्य प्रतिषेधः वक्तव्यः ।
 शौवस्तिकम् ।
 तान्तात् इति कादेशः प्राप्नोति ।
 अस्तु तर्हि परादिः ।
 ननु च उक्तम् श्वसः तुटि आदेशानुपपत्तिः अनादित्वात् इति ।
 सिद्धम् तु आदिष्टस्य तुड्वचनात् ।
 सिद्धम् एतत् ।
 कथम् ।
 तुड् आदिष्टस्य इति वक्तव्यम् ।
 अथ वा चेन सन्नियोगः करिष्यते ।
 तुट् च ।
 किम् च ।
 यत् च अन्यत् प्राप्नोति ।
 किम् च अन्यत् प्राप्नोति ।
 आदेशः ।
 हेमन्तस्य अणि तलोपवचनानर्थक्यम् हेम्नः प्रकृत्यन्तरत्वात् ।
 हेमन्तस्य अणि तलोपवचनम् अनर्थकम् ।
 किम् कारणम् ।
 हेम्नः प्रकृत्यन्तरत्वात् ।
 प्रकृत्यन्तरम् हेमन्शब्दः ।
 आतः च प्रकृत्यन्तरम् ।
 एवम् हि आह ।
 हेमन् हेमन् आगनीगन्ति कर्णौ ।
 तस्मात् एतौ हेमन् न शुष्यतः इति ।
 अलोपदर्शनात् च ।
 अलोपः खलु अपि दृश्यते ।
 पङ्क्तिः हैमन्ती इति ।
 अपरः आह हेमन्तस्य अण्वचनम् अणि च तलोपवचनम् अनर्थकम् ।
 किम् कारणम् ।
 हेम्नः प्रकृत्यन्तरत्वात् अलोपदर्शनात् च इति एव ।
 तत्र ऋतुभ्यः इति एव सिद्धम् ।
 चिरपरुत्परारिभ्यः त्नः वक्तव्यः ।
 चिरत्नम् परुत्त्नम् परारित्नम् ।
 प्रगस्य छन्दसि गलोपः च त्नः च वक्तव्यः ।
 प्रत्नम् आत्मानम् ।
 अग्रादिपश्चात् डिमुच् स्मृतः ।
 अग्रिमम् आदिमम् पश्चिमम् ।
 अन्तात् च इति वक्तव्यम् ।
 अन्तिमम्.
 अथ सायचिरयोः किम् निपात्यते ।
 सायचिरयोः मकारान्तत्वम् प्रत्ययसन्नियुक्तम् ।
 सायचिरयोः मकारान्तत्वम् प्रत्ययसन्नियोगेन निपात्यते ।
 सायन्तनम् चिरन्तनम् ।
 न एतत् अस्ति प्रयोजनम् ।
 मकारान्तः सायंशब्दः ।
 कथम् सायाह्नः ।
 सायमः अह्ने मलोपः ।
 सायमः अह्ने मलोपः वक्तव्यः ।
 कथम् सायतरे ।
 तरे च इति वक्तव्यम् ।
 कथम् सायम् साये ।
 वा सप्तम्याम् इति वक्तव्यम् ।
 अथ प्राह्णप्रगयोः किम् निपात्यते ।
 प्राह्णप्रग्योः एकारान्तत्वम् ।
 प्राह्णप्रग्योः एकारान्तत्वम् निपात्यते ।
 प्राह्णेतनम् प्रगेतनम् ।
 न एतत् अस्ति प्रयोजनम् ।
 सप्तम्याः अलुका अपि सिद्धम् ।
 भवेत् सिद्धम् यदा सप्तमी ।
 यदा तु अन्या विभक्तिः तदा न सिध्यति ।
 तुटि उक्तम् ।
 किम् उक्तम् ।
 तुटि आदेशानुपपत्तिः अनादित्वात् इति ।
 तुटि कृते अनादित्वात् आदेशः न प्राप्नोति ।
 एवम् तर्हि पूर्वान्तः करिष्यते ।
 पूर्वान्ते विसर्जनीयः ।
 यदि पूर्वान्तः विसर्जनीयः वक्तव्यः ।
 प्रातस्तनम् पुनस्तनम् ।
 परादौ पुनः सति खरवसानयोः विसर्जनीयः इति विसर्जनीयः सिद्धः भवति ।
 अस्तु तर्हि परादिः ।
 ननु च उक्तम् तुटि कृते अनादित्वात् आदेशः न प्राप्नोति इति ।
 सिद्धम् तु आदिष्टस्य तुड्वचनात् ।
 सिद्धम् एतत् ।
 कथम् ।
 तुड् आदिष्टस्य इति वक्तव्यम् ।
 अथ वा चेन सन्नियोगः करिष्यते ।
 तुट् च ।
 किम् च ।
 यत् च अन्यत् प्राप्नोति ।
 किम् च अन्यत् प्राप्नोति ।
 आदेशः ।
 पूर्वाह्णापराह्णाभ्याम् सुबन्तवचनम् सप्तमीश्रवणाऋथम् ।
 पूर्वाह्णापराह्णाभ्याम् सुबन्तत्वम् वक्तव्यम् ।
 किम् प्रयोजनम् ।
 सप्तमीश्रवणाऋथम् ।
 सप्तम्याः श्रवणम् यथा स्यात् ।
 पूर्वाह्णेतनम् अपराह्णेतनम् ।
 तत् तर्हि वक्तव्यम् ।
 न वक्तव्यम् ।
 आचार्यप्रवृत्तिः ज्ञापयति भवति अत्र सप्तमी इति यत् अयम् घकालतनेषु कालनाम्नः इति सप्तम्याः अलुकम् शास्ति ।
 अलुग्वचनम् ज्ञापकम् इति चेत् अव्ययात् सप्तमीप्रसङ्गः ।
 अलुग्वचनम् ज्ञापकम् इति चेत् अव्ययात् सप्तमी प्राप्नोति ।
 दोषातनम् दिवातनम् ।
 अस्तु अव्ययात् इति लुक् भविष्यति ।
 इह अपि लुक् प्राप्नोति ।
 पूर्वाह्णेतनम् अपराह्णेतनम् ।
 अलुक् अत्र लुकम् बाधिष्यते ।
 इह अपि बाधेत ।
 दोषातनम् दिवातनम् ।
 समानाश्रयः लुक् अलुका बाध्यते ।
 कः च समानाश्रयः ।
 यः प्रत्ययाश्रयः ।
 अत्र च प्राक् एव प्रत्ययोत्पत्तेः लुक् भवति ।
 न सिध्यति ।
 इह हि सति प्रत्यये लुका भवितव्यम् ।
 सति लुकि अलुका भवितव्यम् ।
 तत्र च प्रत्ययः एव न अस्ति ।
 कुतः लुक् भविष्यति ।
 सा एषा ज्ञापकेन असती विभक्तिः आकृष्यते ।
 सा यथा इह बाधिका भवति पूर्वाह्णेतनम् अपराह्णेतनम् एवम् इह अपि स्यात् दोषातनम् दिवातनम् ।
 एवम् तर्हि न ब्रूमः अलुग्वचनम् ज्ञापकम् भवति अत्र सप्तमी इति ।
 किम् तर्हि ।
 भवति सुबन्तात् उत्पत्तिः इति ।
 किम् पुनः ज्ञाप्यम् एतत् यावता समर्थानाम् प्रथमात् वा इति वर्तते सामर्थ्यम् च सुबन्तेन ।
 ज्ञाप्यम् इति आह ।
 कथम् ।
 ङ्याप्प्रातिपदिकात् इति अपि वर्तते ।
 तत्र कुतः एतत् सुबन्तात् उत्पत्तिः भविष्यति न पुनः ङ्याप्प्रातिपदिकात् इति ।
 कथम् यत् उक्तम् वृद्धावृद्धावर्णस्वरद्व्यज्लक्षणे च प्रत्ययविधौ तत्सम्प्रत्ययार्थम् इति ।
 समर्थस्य यत् वृद्धम् ङ्याप्प्रातिपदिकम् इति एतत् विज्ञायते ।
 यदि एतत् ज्ञप्यते कथम् द्विपदः आगतम् द्विपाद्रूप्यम् प्रष्ठौहः आगतम् प्रष्ठ्वाड्रूप्यम् कीलालपः आगतम् कीलालपारूप्यम् पपुषः आगतम् पपिवड्रूप्यम् ।
 पद्भावः ऊहाकारलोपः प्रसारणम् इति एते विधयः प्राप्नुवन्ति ।
 लुके कृते न भविष्यन्ति ।
 इह तर्हि सामसु साधुः सामन्यः वेमन्यः नलोपः प्रातिपदिकान्तस्य इति नलोपः प्राप्नोति ।
 लुकि कृते भत्वात् न भविष्यति ।
 इदम् इह सम्प्रधार्यम् ।
 लुक् क्रियताम् नलोपः इति ।
 किम् अत्र कर्तव्यम् ।
 परत्वात् नलोपः ।
 एवम् तर्हि इदम् इह सम्प्रधार्यम् ।
 नलोपः क्रियताम् तद्धितोत्पत्तिः इति ।
 किम् अत्र कर्तव्यम् ।
 परत्वात् नलोपः ।
 असिद्धः नलोपः ।
 तस्य असिद्धत्वात् तद्धितोत्पत्तिः भविष्यति ।
 परिगणितेषु कार्येषु नलोपः असिद्धः न च इदम् तत्र परिगण्यते ।
 इदम् अपि तत्र परिगण्यते ।
 कथम् ।
 सुब्विधिः इति सर्वविभक्त्यन्तः समासः सुपः विधिः सुब्विधिः , सुबन्तात् विधिः सुब्विधिः इति ।
 किमर्थम् जातादयः अर्थाः निर्दिश्यन्ते ।
 जातादिषु अर्थेषु घादयः यथा स्युः ।
 स्वार्थे मा भूवन् इति ।
 न एतत् अस्ति प्रयोजनम् ।
 शेषे इति वर्तते ।
 तेन स्वार्थे न भविष्यन्ति ।
 अतः उत्तरम् पठत् ।
 तत्रजातादिषु वचनम् नियमार्थम् ।
 नियमार्थः अयम् आरम्भः ।
 जातादिषु एव घादयः यथा स्युः ।
 इह मा भूवन् ।
 तत्र आस्ते तत्र शेते इति ।
 यदि नियमः क्रियते दार्षदाः सक्तवः औलूखलः यावकः इति न सिध्यति ।
 संस्कृतम् इति एवम् भविष्यति ।
 भवेत् सिद्धम् दार्षदाः सक्तवः इति ।
 इदम् तु न सिध्यति औलूखलः यावकः इति ।
 संस्कृतम् हि नाम तत् भवति यत् ततः एव अपकृष्य अभ्यवह्रियते ।
 न च यावकः उलूखलात् एव अपकृष्य अभ्यवह्रियते ।
 अवश्यम् रन्धनादीनि प्रतीक्ष्याणि ।
 तस्मात् न अर्थः अनेन नियमेन ।
 कस्मात् न भवति तत्र आस्ते तत्र शेते इति ।
 अनभिधानात् ।
 तत् च अवश्यम् अनभिधानम् आश्रयितव्यम् ।
 क्रियमाणेषु अपि हि अर्थनिर्देशेषु यत्र जातादिषु उत्पद्यमानेन प्रत्ययेन अर्थस्य अभिधान न भवति न भवति तत्र प्रत्ययोत्पत्तिः ।
 तत् यथा अङ्गुल्या खनति वृक्षमूलात् आगतः इति ।
 न तर्हि इदानीम् जातादयः अर्थाः निर्देष्टव्याः ।
 निर्देष्टव्याः च ।
 किम् प्रयोजनम् ।
 अपवादविधानार्थम् ।
 प्राविषः ठप् ।
 प्रावृषि जातः प्रावृषकः ।
 क्व मा भूत् ।
 प्रावृषि भवः प्रावेषेण्याः बलाहकाः ।
 यानि तु एतानि निरपवादानि अर्थापदेशानि तानि शक्यानि अकर्तुम् ।
 कृतलब्धक्रीतकुशलाः ।
 स्रौघ्नः देवदत्तः इति ।
 लुक्प्रकरणे चित्रारेवतीरोहिणीभ्यः स्त्रियाम् उपसङ्ख्यानम् ।
 लुक्प्रकरणे चित्रारेवतीरोहिणीभ्यः स्त्रियाम् उपसङ्ख्यानम् कर्तव्यम् ।
 चित्रायाम् जाता चित्रा स्त्री चित्रा ।
 रेवती रेवती स्त्री रेवती ।
 रोहिणी रोहिणी स्त्री ।
 फल्गुन्यषाढाभ्याम् टानौ ।
 फल्गुन्यषाढाभ्याम् टानौ वक्तव्यौ ।
 फल्गुनी ।
 अषाढाः उपदधाति ।
 श्रविष्ठाषाढाभ्याम् छण् ।
 श्रविष्ठाषाढाभ्याम् छण् वक्तव्यः ।
 श्राविष्ठीयाः आषाढीयाः ।
 न वा नक्षत्रेभ्यः बलुलम् लुग्वचनात् ।
 न वा वक्तव्यः ।
 किम् कारणम् ।
 नक्षत्रेभ्यः बलुलम् लुग्वचनात् ।
 नक्षत्रेभ्यः बलुलम् लुक् इति एवम् अत्र लुक् भविष्यति ।
 प्रायभवग्रहणम् अनर्थकम् तत्रभवेन कृतत्वात् ।
 प्रायभवग्रहणम् अनर्थकम् ।
 किम् कारणम् ।
 तत्रभवेन कृतत्वात् ।
 यः हि राष्ट्रे प्रायेण भवति तत्र भवः असौ भवति ।
 तत्र तत्र भवः इति एव सिद्धम् ।
 न सिध्यति ।
 अनित्यभवः प्रायभवः ।
 अनित्यभवः प्रायभवः इति चेत् मुक्तसंशयेन तुल्यम् ।
 यत् भवान् मुक्तसंशयम् तत्र भवे उदाहरणम् न्याय्यम् मन्यते स्रौघ्नः देवदत्तः इति तेन एतत् तुल्यम् ।
 सः अपि हि अवश्यम् उदक्देशादीनि अभिनिष्क्रामति ।
 अथ एतत् भवान् प्रायभवे उदाहरणम् न्याय्यम् मन्यते तत्र भवे किम् उदाहरणम् ।
 यत् तत्र नित्यम् भवति ।
 स्रौघ्नाः प्रासादाः स्रौघ्नाः प्राकाराः इति ।
 एवम् तर्हि तत्र भवति इति प्रकृत्य जीह्वामूलाङ्गुलेः छः विधीयते ।
 सः यथा दृष्टापचरे अङ्गुलीयम् इति भवति एवम् प्रयभवे अपि भविष्यति ।
 इदम् तर्हि प्रयोजनम् ।
 प्रायभवः इति प्रकृत्य उपजानूपकर्णोपनीवेः ठकम् वक्ष्यति ।
 सः प्रायभवे एव यथा स्यात् ।
 तत्र भवे मा भूत् ।
 उपजानुभवम् गडु इति ।
 अथ इदानीम् तत्र भवः इति प्रकृत्य शरीरावयवात् यत् विधीयते ।
 सः अत्र कस्मात् न भवति ।
 अनभिधानात् ।
 सः यथा एव अनभिधानात् यत् न भवति एवम् ठक् अपि न भविष्यति ।
 विकारे कोशात् ढञ् ।
 विकारे कोशात् ढञ् वक्तव्यः ।
 कोशस्य विकारः कौशेयम् ।
 सम्भूते हि अर्थानुपपत्तिः ।
 सम्भूते इति हि उच्यमाने अर्थस्य अनुपपत्तिः स्यात् ।
 न हि अदः कोशे सम्भवति ।
 किम् तर्हि ।
 कोशस्य अदः विकारः ।
 यदि विकारः इति उच्यते भस्मनि अपि प्राप्नोति ।
 भस्म अपि कोशस्य विकारः ।
 अथ सम्भूते इति उच्यमाने क्रिमौ कस्मात् न भवति ।
 क्रिमिः अपि हि कोशे सम्भवति ।
 अनभिधानात् ।
 यथा एव तर्हि अनभिधानात् क्रिमौ न भवति एवम् भस्मनि अपि न भविष्यति ।
 अर्थः च उपपन्नः भवति ।
 अयुक्तः अयम् निर्देशः ।
 कालात् इति वर्तते. न च कलापी नाम कलः अस्ति ।
 न एषः दोषः ।
 साहचर्यात् ताच्छब्द्यम् भविष्यति ।
 कलापिसहचरितः कालः कलापी कालः इति ।
 तत्र इति वर्तमाने पुनः तत्रग्रहणम् किमर्थम् ।
 तत्रप्रकरणे तत्र इति पुनर्वचनम् कालनिवृत्त्यर्थम् ।
 तत्रप्रकरणे तत्र इति पुनर्वचनम् क्रियते कालनिवृत्त्यर्थम् ।
 कालाधिकारः निवर्त्यते ।
 न हि काकः वाश्यते इति एव अधिकाराः निवर्तन्ते ।
 कः वा अभिसम्बन्धः यत् तत्रग्रहणम् कालाधिकारम् निवर्तयेत् ।
 एषः अभिसम्बन्धः ।
 कालाभिसम्बद्धम् तत्रग्रहणम् अनुवर्तते ।
 तत्रग्रहणम् च तत्रग्रहणस्य निवर्तकम् भवति ।
 तस्मिन् निवृत्ते कालाधिकारः अपि निवर्तते ।
 ञ्यप्रकरणे परिमुखादिभ्यः उपसङ्ख्यानम् ।
 ञ्यप्रकरणे परिमुखादिभ्यः उपसङ्ख्यानम् कर्तव्यम् ।
 पारिमुख्यम् पारिहनव्यम् ।
 अव्ययीभावाद् विधाने उपकूलादिभ्यः प्रतिषेधः ।
 अव्ययीभावाद् विधाने उपकूलादिभ्यः प्रतिषेधः वक्तव्यः ।
 औपकूलः औपमूलः औपशालः ।
 अत्यल्पम् इदम् उच्यते ।
 समानस्य तदादेः च अध्यात्मादिषु च इष्यते ।
 समानस्य सामानिकः ।
 तदादेः समानग्रामिकः समानदेशिकः ।
 अध्यात्मादिषु च इष्यते ।
 आध्यात्मिकः आधिदैविकः आधिभौतिकः ।
 ऊर्ध्वन्दमात् च देहात् च ।
 ठञ् वक्तव्यः ।
 और्ध्वन्दमिकम् और्ध्वदेहिकम् ।
 लोकोत्तरपदस्य च ।
 ठञ् वक्तव्यः ।
 ऐहलौकिकम् पारलौकिकम् ।
 मुखपार्श्वतसोः ईयः ।
 मुख पार्श्व इति एताभ्याम् तसन्ताभ्याम् ईयः वक्तव्यः ।
 मुखतीयः पार्श्वतीयः ।
 कुक् जनस्य परस्य च ।ईयः वक्तव्यः ।
 जनकीयम् परकीयम् ।
 ईयः कार्यः अथ मध्यस्य ।
 मध्यीयः ।
 मण्मीयौ च प्रत्ययौ ।
 मण्मीयौ च अपि प्रत्ययौ वक्तव्यौ ।
 माध्यमः मध्यमीयः ।
 मध्य [ऋ मध्यः] मध्यम् दिनण् च अस्मात् ।
 मध्यशब्दः मध्यशब्दम् आपद्यते दिनण् च अस्मात् प्रत्ययः भवति ।
 माध्यन्दिनः उद्गायति ।
 स्थाम्नः लुक् अजिनात् तथा ।
 स्थाम्नः लुक् वक्तव्यः ।
 अश्वत्थामा ।
 अजिनान्तात् च लुक् वक्तव्यः ।
 उलाजिनः सिंहाजिनः व्याघ्राजिनः ।
 बाह्यः दैव्यः पाञ्चजन्यः गाम्भीर्यम् च ञ्यः इष्यते ।
 किमर्थम् भवव्याख्यानयोः युगपत् अधिकारः क्रियते ।
 भवव्याख्यानयोः युगपत् अधिकारः अपवादविधानार्थः ।
 भवव्याख्यानयोः युगपत् अधिकारः क्रियते अपवादविधानार्थः ।
 युगपद् अपवादान् वक्ष्यामि इति ।
 किम् उच्यते अपवादविधानार्थः इति न पुनः निर्देशार्थः अपि स्यात् ।
 कृतनिर्देशौ हि तौ ।
 कृतनिर्देशौ हि एतौ अर्थौ ।
 एकः तत्र भवः इति अपरः तस्य इदम् इति ।
 अथ व्याख्यातव्यनाम्नः ग्रहणम् किमर्थम् ।
 तत्र व्याख्यातव्यनाम्नः ग्रहणम् भवार्थम् ।
 तत्र व्याख्यातव्यनाम्नः ग्रहणम् क्रियते भवार्थम् ।
 किम् उच्यते भवार्थम् इति न पुनः व्याख्यानार्थम् अपि ।
 व्याख्याने हि अवचनात् सिद्धम् ।
 व्याख्याने हि सति अन्तरेण वचनम् सिद्धम् ।
 यत् प्रति व्याख्यानम् इति एतत् भवति तस्मात् उत्पत्तिः भविष्यति ।
 किम् प्रति एतत् भवति ।
 व्याख्यातव्यनाम ।
 यत् उच्यते भवार्थम् इति तत् न ।
 व्याख्यानार्थम् अपि व्याख्यातव्यनाम्नः ग्रहणम् क्रियते ।
 इह मा भूत् ।
 पाटलिपुत्रस्य व्याख्यानी सुकोसला इति ।
 अथ क्रिअय्माणे अपि व्याख्यातव्यनाम्नः ग्रहणे कस्मात् एव अत्र न भवति ।
 अवयशः हि आख्यानम् व्याख्यानम् ।
 पाटलिपुत्रम् च अपि अवयवशः व्याचष्टे ।
 ईदृशाः अस्य प्राकाराः इति ।
 सत्यम् एवम् एतत् ।
 क्व चित् तु का चित् प्रसृततरा गतिः भवति ।
 शब्दग्रन्थेषु च एषा प्रसृततरा गतिः भवति ।
 निरुक्तम् व्याख्यायते ।
 व्याकरणम् व्याख्यायते इति उच्यते ।
 न कः चित् आह ।
 पाटलिपुत्रम् व्याख्यायते इति ।
 भवे मन्त्रेषु लुग्वचनम् ।
 भवे मन्त्रेषु लुक् वक्तव्यः ।
 अग्निष्टोमे भवः मन्त्रः अग्निष्टोमः ।
 राजसूयः वाजपेयः ।
 कल्पे च व्याख्याने ।
 कल्पे च व्याख्याने लुक् वक्तव्यः ।
 अग्निष्टोमस्य व्याख्यानः कल्पः अग्निष्टोमः ।
 राजसूयः वाजपेयः ।
 सः तर्हि वक्तव्यः ।
 न वा तादर्थ्यात् ताच्छब्द्यम् ।
 न वा वक्तव्यः ।
 किम् कारणम् ।
 तादर्थ्यात् ताच्छब्द्यम् ।
 तादर्थ्यात् ताच्छब्द्यम् भविष्यति ।
 अग्निष्टोमार्थः अग्निष्टोमः ।
 राजसूयः वाजपेयः ।
 क्रतुग्रहणम् किमर्थम् ।
 यज्ञेभ्यः इति इयति उच्यमाने ये एव सञ्ज्ञीभूतकाः यज्ञाः ततः उत्पत्तिः स्यात् आग्निष्टोमिकः राजसूयिकः वाजपेयिकः ।
 यत्र वा यज्ञशब्दः अस्ति ।
 नावयज्ञिकः पाकयज्ञिकः ।
 इह न स्यात् ।
 पाञ्चौदनिकः साप्तौदनिकः शातौदनिकः ।
 क्रतुग्रहणे पुनः क्रियमाणे न दोषः भवति ।
 अथ यज्ञग्रहणम् किमर्थम् ।
 क्रतुभ्यः इति इयति उच्यमाने ये एव सञ्ज्ञीभूतकाः क्रतवः ततः उत्पत्तिः स्यात् ।
 आग्निष्टोमिकः राजसूयिकः वाजपेयिकः ।
 इह न स्यात् ।
 पाञ्चौदनिकः साप्तौदनिकः शातौदनिकः ।
 यज्ञग्रहणे पुनः क्रियमाणे न दोषः भवति ।
 नामाख्यातग्रहणम् सङ्घातविगृहीतार्थम् ।
 नामाख्यातग्रहणम् सङ्घातविगृहीतार्थम् द्रष्टव्यम् ।
 नामिकः आख्यातिकः नामाख्यातिकः ।
 अयुक्तः अयम् निर्देशः ।
 न हि असौ विदूरात् प्रभवति ।
 किम् तर्हि. वालवायात् प्रभवति विदूरे संस्क्रियते ।
 एवम् तर्हि ।
 वालवायः विदूरम् च ।
 वालवायः विदूरशब्दम् आपद्यते ञ्यः च प्रत्ययः वक्तव्यः ।
 प्रकृत्यन्तरम् एव वा । अथ वा प्रकृत्यन्तरम् विदूरशब्दः वालवायस्य ।
 न वै तत्र वालय्वायम् विदूरः इति उपाचरन्ति ।
 न वै तत्र इति चेत् ब्रूयात् जित्वरीवत् उपाचरेत् ।
 तत् यथा वाणिजः वाराणसीम् जित्वरीम् इति उपाचरन्ति एवम् वैयाकरणाः वालवायम् विदुरः इति उपाचरन्ति ।
 वालवायः विदूरम् च ।
 प्रकृत्यन्तरम् एव वा ।
 न वै तत्र इति चेत् ब्रूयात् जित्वरीवत् उपाचरेत् ।
 अयुक्तः अयम् निर्देशः ।
 चेतनावतः एतत् भवति निष्क्रामणम् वा अपक्रमणम् वा द्वारम् च अचेतनम् ।
 कथम् तर्हि निर्देशः करत्व्यः ।
 अभिनिष्क्रमणम् द्वारम् इति ।
 सः तर्हि तथा निर्देशः करत्व्यः ।
 न कर्तव्यः ।
 अचेतनेषु अपि चेतनावत् उपचारः दृश्यते ।
 तत् यथा ।
 अयम् अस्य कोणः अभिनिःसृतः ।
 अयम् अभिप्रविष्टः इति ।
 अधिकृत्य कृते ग्रन्थे लुपा- आख्यायिकाभ्यः बहुलम् ।
 अधिकृत्य कृते ग्रन्थे इति अत्र आख्यायिकाभ्यः बहुलम् लुप् वक्तव्यः ।
 वासवदत्ता सुमनोत्तरा ।
 न च भवति ।
 भैमरथी ।
 द्वन्द्वे देवासुरादिभ्यः प्रतिषेधः ।
 द्वन्द्वे देवासुरादिभ्यः प्रतिषेधः वक्तव्यः ।
 दैवासुरम् राक्षोसुरम् दैवासुरी रक्षोसुरी ।
 निवासाभिजनयोः कः विशेषः ।
 निवासः नाम यत्र सम्प्रति उष्यते ।
 अभिजनः नाम यत्र पूर्वैः उषितम् ।
 किमर्थम् वासुदेवशब्दात् वुन् विधीयते न गोत्रक्षत्रियाख्येभ्यः बहुलम् वुञ् इति एव सिद्धम् ।
 न हि अस्ति विशेषः वासुदेवशब्दात् वुनः वा वुञः वा ।
 तत् एव रूपम् सः एव स्वरः ।
 इदम् तर्हि प्रयोजनम् ।
 वासुदेवशब्दस्य पूर्वनिपातम् वक्ष्यामि इति ।
 अथ वा न एषा क्षत्रियाख्या ।
 सञ्ज्ञा एषा तत्रभवतः ।
 सर्ववचनम् किमर्थम् ।
 सर्ववचनम् प्रकृतिनिर्ह्रासार्थम् ।
 सर्ववचनम् क्रियते प्रकृतिनिर्ह्रासार्थम् ।
 प्रकृतिनिर्ह्रासः यथा स्यात् ।
 तत् च मद्रवृज्यर्थम् ।
 तत् च मद्रवृज्यर्थम् द्रष्टव्यम् ।
 माद्रः भक्तिः अस्य माद्रौ वा भक्तिः अस्य मद्रकः इति एव यथा स्यात् ।
 वार्ज्यः भक्तिः अस्य वार्ज्यौ वा भक्तिः अस्य वृजिकः इति एव यथा स्यात् ।
 प्रोक्तग्रहणम् अनर्थकम् तत्र अदर्शनात् ।
 प्रोक्तग्रहणम् अनर्थकम् ।
 किम् कारणम् ।
 तत्र अदर्शनात् ।
 ग्रामे ग्रामे काठकम् कालापकम् च प्रोच्यते ।
 तत्र अदर्शनात् ।
 न च तत्र प्रत्ययः दृश्यते ।
 ग्रन्थे च दर्शनात् ।
 यत्र च दृश्यते ग्रन्थः सः ।
 तत्र कृते ग्रन्थे इति एव सिद्धम् ।
 छन्दोर्थम् तर्हि इदम् वक्तव्यम् ।
 न हि छन्दांसि क्रियन्ते ।
 नित्यानि छन्दांसि ।
 छन्दोर्थम् इति चेत् तुलयम् ।
 छन्दोर्थम् इति चेत् तुलयम् एतत् भवति ।
 ग्रामे ग्रामे काठकम् कालापकम् च प्रोच्यते ।
 तत्र अदर्शनात् ।
 न च तत्र प्रत्ययः दृश्यते ।
 ग्रन्थे च दर्शनात् ।
 यत्र च दृश्यते ग्रन्थः सः ।
 तत्र कृते ग्रन्थे इति एव सिद्धम् ।
 ननु च उक्तम् न हि छन्दांसि क्रियन्ते ।
 नित्यानि छन्दांसि इति ।
 यदि अपि अर्थः नित्यः या तु असौ वर्णानुपूर्वी स अनित्या ।
 तद्भेदात् च एतत् भवति ।
 काठकम् कालापकम् मौदकम् पैप्पलादकम् इति ।
 न तर्हि इदानीम् इदम् वक्तव्यम् ।
 वक्तव्यम् च ।
 किम् प्रयोजनम् ।
 यत् तेन प्रोक्तम् न च तेन कृतम् ।
 माधुरी वृत्तिः ।
 यदि तर्हि अस्य निबन्धनम् अस्ति इदम् एव वक्तव्यम् ।
 तत् न वक्तव्यम् ।
 तत् अपि अवश्यम् वक्तव्यम् ।
 यत् तेन् कृतम् न च तेन प्रोक्तम् ।
 वाररुचम् काव्यम् जालूकाः श्लोकाः ।
 प्रत्यक्षकारिग्रहणम् ।
 प्रत्यक्षकारिग्रहणम् कर्तव्यम् अन्तेवास्यन्तेवासिभ्यः मा भूत् इति ।
 तत् तर्हि वक्तव्यम् ।
 न वक्तव्यम् ।
 कलापिखाडायग्रहणम् ज्ञापकम् वैशम्पायनान्तेवासिषु प्रत्यक्षकारिग्रहणस्य ।
 यत् अयम् कलापिखाडायग्रहणम् करोति तत् ज्ञापयति आचार्यः न अन्तेवास्यन्तेवासिभ्यः भवति इति ।
 कथम् कृत्वा ज्ञापकम् ।
 वैशम्पायनान्तेवासी कठः कठान्तेवासी खाडायनः ।
 वैशम्पायनान्तेवासी कलापी ।
 यदि च अन्तेवास्यन्तेवासिभ्यः अपि स्यात् कलापिखाडायग्रहणम् अनर्थकम् स्यात् ।
 पश्यति तु आचार्यः न अन्तेवास्यन्तेवासिभ्यः भवति इति ।
 ततः कलापिखाडायग्रहणम् करोति ।
 छन्दोग्रहणम् च इतरथा हि अतिप्रसङ्गः ।
 छन्दोग्रहणम् च कर्तव्यम् ।
 इतरथा हि अतिप्रसङ्गः ।
 इतरथा हि अतिप्रसङ्गः स्यात् ।
 इह अपि प्रसज्येत ।
 तित्तिरिणा प्रोक्ताः श्लोकाः इति ।
 पुराणप्रोक्तेषु ब्राह्मणकल्पेषु याज्ञवल्क्यादिभ्यः प्रतिषेधः तुल्यकालत्वात् ।
 पुराणप्रोक्तेषु ब्राह्मणकल्पेषु इति अत्र याज्ञवल्क्यादिभ्यः प्रतिषेधः वक्तव्यः ।
 याज्ञवल्कानि ब्राह्मणानि ।
 सौलभानि इति ।
 किम् कारणम् ।
 तुल्यकालत्वात् ।
 एतानि अपि तुल्यकालानि इति ।
 कृते ग्रन्थे मक्षिकादिभ्यः अण् ।
 कृते ग्रन्थे इति अत्र मक्षिकादिभ्यः अण् वक्तव्यः ।
 मक्षिकाभिः कृतम् माक्षिकम् ।
 तद्विशेषेभ्यः च ।
 तद्विशेषेभ्यः च अण् वक्तव्यः ।
 सरघाभिः कृतम् सारघम् ।
 गार्मुतम् पौत्तिकम् ।
 सः तर्हि वक्तव्यः ।
 न वक्तव्यः ।
 योगविभागात् सिद्धम् ।
 योगविभागः करिष्यते ।
 कृते ग्रन्थे ।
 ततः सञ्ज्ञायाम् ।
 सञ्ज्ञायाम् च तेन कृते इति एतस्मिन् अर्थे यथाविहितम् प्रत्ययः भवति ।
 सरघाभिः कृतम् सारघम् ।
 गार्मुतम् पौत्तिकम् ।
 ततः कुलालादिभ्यः वुञ् ।
 सञ्ज्ञायाम् इति एव ।
 तस्य इदम् इति असन्निहिते अप्राप्तिः इदमः प्रत्यक्षवाचित्वात् ।
 तस्य इदम् इति असन्निहिते अप्राप्तिः ।
 किम् कारणम् ।
 इदमः प्रत्यक्षवाचित्वात् ।
 इदम् इति एतत् प्रत्यक्षे वर्तते ।
 तेन इह एव स्यात् ।
 तस्य इदम् इति ।
 तस्य अदः इति तस्य तत् इति न स्यात् ।
 सिद्धम् तु यद्योगा षष्ठी तत्र ।
 सिद्धम् एतत् ।
 कथम् ।
 यद्योगा षष्ठी प्रवर्तते तत्र इति वक्तव्यम् ।
 अनन्तरादिषु च प्रतिषेधः ।
 अनन्तरादिषु च प्रतिषेधः वक्तव्यः ।
 तस्य अनन्तरः तस्य समीपः इति ।
 किम् यद्योगा षष्ठी प्रवर्तते इति अतः अनन्तरादिषु प्रतिषेधः वक्तव्यः ।
 न इति आह ।
 सर्वथ अनन्तरादिषु प्रतिषेधः वक्तव्यः ।
 सिद्धम् तु परिगणनात् ।
 सिद्धम् एतत् ।
 कथम् ।
 परिगणनम् कर्तव्यम् ।
 स्वे ग्रामजनपद्मनुष्येभ्यः ।
 स्वे ग्रामजनपद्मनुष्येभ्यः इति वक्तव्यम् ।
 स्रौघ्नः माथुरः ग्राम ।
 जनपद आङ्गकः वाङ्गकः जनपद ।
 मनुष्य दैवदत्तः याज्ञदत्तः ।
 पत्त्रात् वाह्ये ।
 पत्त्रात् वाह्ये इति वक्तव्यम् ।
 आश्वम् आउष्ट्रम् गार्दभम् ।
 रथात् रथाङ्गे ।
 रथात् रथाङ्गे इति वक्तव्यम् ।
 आश्वरथम् औष्ट्ररथम् गार्दभरथम् ।
 वहेः तुः अण् इट् च ।
 वहेः त्रन्तात् अण् वल्तव्यः इट् च वक्तव्यः ।
 संवोढुः स्वम् सांवहित्रम् ।
 अग्नीधः शरणे रञ् भ च ।
 अग्नीधः शरणे रञ् वक्तव्यः भसञ्ज्ञा च वक्तव्या ।
 अग्नीधः शरणम् आग्नीध्रम् ।
 समिधाम् आधाने षेण्यण् ।
 समिधाम् आधाने षेण्यण् वक्तव्यः ।
 समिधाम् आधानः मन्त्रः सामिधेन्यः मन्त्रः ।
 सामिधेनी ऋक् ।
 चरणात् धर्माम्नाययोः ।
 चरणात् धर्माम्नाययोः इति वक्तव्यम् ।
 कठानाम् धर्मः आम्नायः वा काठकम् ।
 कालापकम् मौदुकम् पैप्पलादकम् इति ।
 तत् तर्हि बहु वक्तव्यम् ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् तस्य इदम् इति असन्निहिते अप्राप्तिः इति ।
 किम् इदम् भवान् प्रत्ययार्थम् एव उपालम्भते न पुनः प्रकृत्यर्थम् अपि ।
 यथा एव हि इदम् इति एतत् प्रत्यक्षे वर्तते एवम् तत् इति एतत् परोक्षे वर्तते ।
 तेन इह एव स्यात् ।
 तस्य इदम् इति ।
 अस्य अमुष्य इति अत्र न स्यात् ।
 अस्ति अत्र विशेषः ।
 एकशेषनिर्देशः अत्र भविष्यति ।
 तस्य च अस्य च अमुष्य त तस्य इति भवति ।
 इह अपि तर्हि एकशेषनिर्देशः भविष्यति ।
 तत् च अदः च इदम् च इदम् इति एव ।
 यत् अपि उच्यते अनन्तरादिषु च प्रतिषेधः वक्तव्यः इति ।
 न वक्तव्यः ।
 अनभिधानात् अनन्तरादिषु उत्पत्तिः न भविष्यति ।
 वैरे देवासुरादिभ्यः प्रतिषेधः ।
 वैरे देवासुरादिभ्यः प्रतिषेधः वक्तव्यः ।
 दैवासुरम् राक्षोसुरम् ।
 सङ्घादिषु घोषग्रहणम् ।
 सङ्घादिषु घोषग्रहणम् कर्तव्यः ।
 गार्गः घोषः वात्सः घोषः ।
 किमर्थः णकारः ।
 वृद्ध्यर्थः ।
 ञ्णिति इति वृद्धिः यथा स्यात् ।
 सङ्घादिषु प्रत्ययस्य णित्करणानर्थक्यम् वृद्धत्वात् प्रातिदिकस्य ।
 सङ्घादिषु प्रत्ययस्य णित्करणम् अनर्थकम् ।
 किम् कारणम् ।
 वृद्धत्वात् प्रातिदिकस्य ।
 वृद्धम् एव एतत् प्रातिपदिकम् ।
 लिङ्गपुंवद्भावप्रतिषेधार्थम् तु ।
 लिङ्गपुंवद्भावप्रतिषेधार्थम् तु णकारः कर्तव्यः ।
 लिङ्गार्थम् ।
 वैदी ।
 पुंवद्भावप्रतिषेधार्थम् ।
 बैदी स्थूणा अस्य बैदीस्थूणः ।
 वृद्धिनिमित्तस्य इति पुंवद्भावप्रतिषेधः यथा स्यात् ।
 कौपिञ्जलहस्तिपदाद् अण् ।
 कौपिञ्जलहस्तिपदाद् अण् वक्तव्यः ।
 कौपिञ्जलाः हास्तिपदाः ।
 आथर्वणिकस्य इकलोपः च ।
 आथर्वणिकस्य इकलोपः च अण् च वक्तव्यः ।
 आथर्वणः धर्मः आथर्वणः आम्नायः ।
 इदम् आथर्वणार्थम् आथर्वणिकार्थम् च चतुर्ग्रहणम् क्रियते ।
 वसन्तादिषु अथर्वन्शब्दः आथर्वणशब्दः च पठ्यते ।
 षष्थाध्याये प्रकृतिभावार्थम् ग्रहणम् क्रियते ।
 इदम् चतुर्थम् इकलोपार्थम् ।
 द्विर्ग्रहणम् शक्यम् अकर्तुम् ।
 कथम् ।
 तेन प्रोक्तम् इति प्रकृत्य ऋषिभ्यः लुक् वक्तव्यः वसिष्ठः अनुवाकः विश्वामित्रः अनुवाकः इति एवमर्थम् ।
 ततः वक्तव्यम् अथर्वणः वा इति ।
 तेन् सिद्धम् अथर्वा आथर्वणः इति च ।
 अथ वसन्तादिषु आथर्वणशब्दः पठितव्यः ।
 तत्र न एव अर्थः प्रकृतिभावाऋथेन न अपि इकलोपार्थेन ।
 यदि वसन्तादिषु आथर्वणशब्दः पठ्यते अथर्वाणम् अधीते आथर्वणिकः इति न सिध्यति ।
 न एषः दोषः ।
 इह अस्माभिः त्रैशब्द्यम् साध्यम् ।
 तत्र द्वयोः शब्दयोः समानार्थयोः एकेन विग्रहः अपरस्मात् उत्पत्तिः भविष्यति अविरविकन्यायेन ।
 तत् यथा ।
 अवेः मांसम् इति विगृह्य अविकशब्दात् उत्पत्तिः भवति ।
 एवम् आथर्वणम् अधीते इति विगृह्य आथर्वणिकः इति भविष्यति अथर्वाणम् अधीते इति विगृह्य वाक्यम् एव ।
 तत्र अभिसम्बन्धमात्रम् कर्तव्यम् आथर्वणिकानाम् इति ।
 न च इदानीम् अन्यत् आथर्वणिकानाम् स्वम् भवितुम् अर्हति अन्यत् अतः धर्मात् आम्नायात् वा ।
 तस्य इति वर्तमाने पुनः तस्यग्रहणम् किमर्थम् ।
 तस्यप्रकरणे तस्यपुनर्वचनम् शैषिकनिवृत्त्यर्थम् ।
 तस्यप्रकरणे तस्य इति पुनर्वचनम् क्रियते शैषिकनिवृत्त्यर्थम् ।
 शैषिकाः निवर्त्यन्ते ।
 कथम् च प्राप्नुन्वन्ति ।
 तस्येदंवचनात् प्रसङ्गः ।
 तस्येदंविशेषाः हि एते अपत्यम् समूहः विकारः निवासः इति ।
 किमर्थम् इदम् उच्यते ।
 बाधनार्थम् कृतम् भवेत् ।
 ये तस्य बाधकाः तद्बाधनार्थम् ।
 कथम् पुनः अशैषिकम् शैषिकम् बाधेत ।
 उत्सर्गः शेषः एव असौ ।
 यः हि उत्सर्गः सः अपि शेषः एव ।
 के पुनः शैषिकाणाम् विकारावयवयोः प्राप्नुवन्ति यावता सर्वम् अद्य अपवादैः व्याप्तम् ।
 इह न किम् चित् उच्यते ।
 हलसीरात् ठक् इति ।
 कथम् पुनः इच्छता अपि अपवादः प्राप्नुवन् शक्यः बाधितुम् ।
 तस्यग्रहणसामर्थ्यात् ।
 किम् इदम् भवान् अध्यारुह्य तस्यग्रहणस्य एव प्रयोजनम् आह न पुनः सर्वस्य एव योगस्य ।
 अवश्यम् उत्तरार्थः अर्थनिर्देशः कर्तव्यः ।
 समर्थविभक्तिः अपि तर्हि अवश्यम् उत्तरार्था निर्देष्टव्या ।
 प्रकृता समर्थविभक्तिः अनुवर्तते तस्य इदम् इति ।
 न वा सम्प्रत्ययः ।
 न वा सम्प्रत्ययः इयता सूत्रेण शैषिकाणाम् निवृत्तेः ।
 न हि काकः वाश्यते इति एव अधिकाराः निवर्तन्ते ।
 यदि खलु अपि विकारावयवयोः शैषिकाः न इष्यन्ते महता सूत्रेण निवृत्तिः वक्तव्या ।
 अवयवे च अप्राण्योषधिवृक्षेभ्यः अनिवृत्तिः ।
 अवयवे च अप्राण्योषधिवृक्षेभ्यः अनिवृत्तिः इष्टा तत्र च निवृत्तिः प्राप्नोति ।
 पाटलिपुत्रकाः प्रासादाः पाटलिपुत्रकाः प्राकाराः इति ।
 अण्मयटोः च विप्रतिषेधानुपपत्तिः मयडुत्सर्गात् ।
 अण्मयटोः च विप्रतिषेधः न उपपद्यते ।
 पठिष्यति हि विप्रतिषेधम् अणः वृद्धात् मयट् इति ।
 सः विप्रतिषेधः न उपपद्यते ।
 किम् कारणम् ।
 मयडुत्सर्गात् ।
 निवृत्तेषु हि शैषिकेषु वृद्धात् मयट् उत्सर्गः ।
 तस्य अण् अपवादः ।
 उत्सर्गापवादयोः च अयुक्तः विप्रतिषेधः ।
 अनुवृत्तौ हि छोत्सर्गापवादविप्रतिषेधात् मयट् ।
 अनुवर्तमानेषु हि शैषिकेषु वृद्धात् छः उत्सगः तस्य अण्मयटौ अपवादौ ।
 अपवादविप्रतिषेधात् मयट् भविष्यति ।
 यत् तावत् उच्यते न वा सम्प्रत्ययः इयता सूत्रेण शैषिकाणाम् निवृत्तेः इति ।
 सम्प्रत्ययः एव ।
 न हि अत्र अण् दुर्लभः ।
 सिद्धः अत्र अण् तस्य इदम् इति एव ।
 सः अयम् पुनः तस्यग्रहणेन तस्य सापवादस्य अणः प्रसङ्गः इमम् निरपवादकम् अणम् प्रतिपादयति ।
 तत्र ये तावत् द्वितीयाः तान् अयम् अपवादत्वात् बाधिष्यते ये तृतीयाः तान् परत्वात् ।
 ये चतुर्थाः तत्र के चित् पुरस्तात् अपवादाः अनन्तरान् विधीन् बाधन्ते इति एवम् इमम् न बाधिष्यन्ते के चित् मध्ये अपवादाः पूर्वान् विधीन् बाधन्ते इति ।
 एतावन्तः च एते स्युः यत् उत द्वितीयाः तृतीयाः चतुर्थाः वा ।
 न पञ्चमाः सन्ति न षष्ठाः ।
 यत् अपि उच्यते अवयवे च अप्राण्योषधिवृक्षेभ्यः अनिवृत्तिः इति प्राण्योषधिवृक्षेभ्यः निवृत्तिः उच्यते ।
 तत्र कः प्रसङ्गः यत् अप्राण्योषधिवृक्षेभ्यः निवृत्तिः स्यात् ।
 यत् अपि उच्यते अण्मयटोः च विप्रतिषेधानुपपत्तिः मयडुत्सर्गात् इति मा भूत् विप्रतिषेधः ।
 पुरस्तात् अपवादाः अनन्तरान् विधीन् बाधन्ते इति एवम् अणञम् बाधिष्यते ।
 मयटम् न बाधिष्यते ।
 किमर्थम् विकारावयवयोः युगपदधिकारः ।
 विकारावयवयोः उक्तम् ।
 किम् उक्तम् ।
 तत्र तावत् उक्तम् भवव्याख्यानयोः युगपत् अधिकारः अपवादविधानार्थः ।
 कृतनिर्देशौ हि तौ इति ।
 इह अपि विकारावयवयोः युगपदधिकारः अपवादविधानार्थः ।
 कृतनिर्देशौ हि तौ तस्य इदम् इति ।
 किमर्थम् बिल्वादिषु गवीधुकाशब्दः पठ्यते न कोपधात् अण् इति एव सिद्धम् ।
 बिल्वादिषु गवीधुकाग्रहणम् मयट्प्रतिषेधार्थम् ।
 बिल्वादिषु गवीधुकाग्रहणम् क्रियते मयट्प्रतिषेधार्थम् ।
 मयट् अतः मा भूत् इति ।
 अनुदात्तादेः अञः विधाने आद्युदात्तात् ङीषः उपसङ्ख्यानम् ।
 अनुदात्तादेः अञः विधाने आद्युदात्तात् ङीषः उपसङ्ख्यानम् कर्तव्यम् ।
 कुवली कौवलम् बदरी बादरम् ।
 तत् तर्हि वक्तव्यम् ।
 न वक्तव्यम् ।
 निघाते कृते अनुदात्तादेः इति एव सिद्धम् ।
 न सिध्यति ।
 किम् कारणम् ।
 पदस्य हि अनुदात्तादित्वम् ।
 पदस्य हि निघातः सुबन्तम् च पदम् ।
 ङ्याप्प्रातिपदिकात् च प्रत्ययः विधीयते ।
 न वा समर्थस्य अनुदात्तादित्वात् ।
 न वा कर्तव्यम् ।
 किम् कारणम् ।
 समर्थस्य अनुदात्तादित्वात् ।
 समर्थम् अनुदात्तादित्वेन विशेषयिष्यामः ।
 न एवम् शक्यम् ।
 इह हि प्रसज्येत ।
 वाचः विकारः त्वचः विकारः इति ।
 एतद् हि समर्थम् अनुदात्तादि ।
 इह च न स्यात् सर्वेषाम् विकारः इति ।
 तस्मात् न एवम् शक्यम् ।
 न चेत् एवम् उपसङ्ख्यानम् कर्तव्यम् ।
 न कर्तव्यम् ।
 आचार्यप्रवृत्तिः ज्ञापयति यावति एव द्वितीयस्य स्वरस्य प्रादुर्भावः तावति एव पूर्वस्य निघातः इति यत् अयम् भिक्षादिषु गर्भिणीशब्दस्य पाठम् करोति ।
 कथम् कृत्वा ज्ञापकम् ।
 भिक्षादिषु गर्भिणीशब्दस्य पाठे एतत् प्रयोजनम् अनुदात्तादिलक्षणः अञ् मा भूत् इति ।
 यदि च पदस्य निघातः गर्भशब्दः अयम् आद्युदात्तः तस्मात् इन् अन्तात् यः प्रत्ययः प्राप्नोति सः तावत् स्यात् ।
 तस्मिन् अवस्थिते निघातः ।
 तत्र कः अनुदात्तादिलक्षणस्य अञः प्रसङ्गः ।
 पश्यति तु आचार्यः यावति एव द्वितीयस्य स्वरस्य प्रादुर्भावः तावति एव पूर्वस्य निघातः इति ।
 अतः भिक्षादिषु गर्भिणीशब्दम् पठति ।
 पदग्रहणम् परिमाणार्थम् ।
 पदग्रहणम् क्रियते परिमाणार्थम् ।
 वाक्यस्य मा भूत् अनुदात्तम् पदम् एकवर्जम् इति ।
 किमर्थम् एतयोः इति उच्यते ।
 मयड्वैतयोर्वचनम् अपवादविषये अनिवृत्त्यर्थम् ।
 मयट् वा एतयोः इति उच्यते अपवादविषये अनिवृत्तिः यथा स्यात् ।
 बिल्वमयम् बैल्वम् ।
 एतयोः इति अर्थनिर्देशः ।
 एतयोः इति अर्थनिर्देशः द्रष्टव्यः ।
 द्वेष्यम् विजानीयात् योगयोः वा प्रत्यययोः वा इति ।
 तत् आचार्यः सुहृत् भूत्वा अन्वाचष्टे एतयोः इति अर्थनिर्देशः इति ।
 किमर्थम् इदम् उच्यते ।
 विकारावयवयोः विकारावयवयुक्तत्वात् मयट्प्रतिषेधार्थम् ञितः च तत्प्रत्ययात् अञः विधानम् ।
 विकारः विकारेण युज्यते अवयवेन अवयवः ।
 विकारावयवयोः विकारावयवयुक्तत्वात् मयट् प्राप्नोति ।
 इष्यते च अञ् एव स्यात् इति ।
 तत् च अन्तरेण यत्नम् न सिध्यति इति मयट्प्रतिषेधार्थम् ञितः च तत्प्रत्ययात् अञः विधानम् ।
 एवमर्थम् इदम् उच्यते ।
 न वा दृष्टः हि अवयवे समुदायशब्दः विकारे च प्रकृतिशब्दः तस्मात् मयडभावः ।
 न वा एतत् प्रयोजनम् अस्ति ।
 किम् कारणम् ।
 दृष्टः हि अवयवे समुदायशब्दः ।
 तत् यथा पूर्वे पञ्चालाः उत्तरे पञ्चालाः तैलम् भुक्तम् घृतम् भुक्तम् ।
 विकारे च प्रकृतिशब्दः दृश्यते ।
 तत् यथा ।
 शालीन् भुङ्क्ते मुद्गैः ।
 शालीविकारम् मुद्गविकारेण इति ।
 तस्मात् मयट् अतः न भविष्यति ।
 न एतत् विवदामहे ।
 अवयवे समुदायशब्दः अस्ति न अस्ति इति विकारे वा प्रकृतिशब्दः इति ।
 किम् तर्हि विकारावयवशब्दः अपि तु अस्ति ।
 ततः उत्पत्तिः प्राप्नोति ।
 विकारावयवशब्दात् प्रसङ्गः इति चेत् न तेन अनभिधानात् ।
 विकारावयवशब्दात् प्रसङ्गः इति चेत् तत् न ।
 किम् कारणम् ।
 तेन अनभिधानात् ।
 न हि विकारावयवशब्दात् उत्पद्यमानेन प्रत्ययेन अर्थस्य अभिधानम् स्यात् ।
 अनभिधानात् ततः उतपत्तिः न भविष्यति ।
 तत् च अवश्यम् अनभिधानम् आश्रयितव्यम् ।
 अभिधाने हि अन्यतः अपि मयट्प्रसङ्गः ।
 अभिधाने हि सति अन्यतः अपि मयट् प्रसज्येत बैल्वस्य विकारः इति ।
 तस्मात् तत्प्रत्ययान्तात् लुग्वचनम् ।
 तस्मात् तत्प्रत्ययान्तात् लुक् वक्तव्यः ।
 यदि लुक् उच्यते कथम् गौमयम् भस्म द्रौवयम् मानम् कापित्थः रसः इति ।
 अन्यत्र गोमयात् द्रुवयात् फलात् च लुक् वक्तव्यः ।
 इह तर्हि औष्ट्रकी अञन्तात् इति ईकारः न प्राप्नोति ।
 इष्टम् एव एतत् सङ्गृहीतम् ।
 औष्ट्रिका इति एव भवितव्यम् ।
 एवम् हि सौनागाः पठन्ति ।
 वुञः च अञ् कृतप्रसङ्गः इति ।
 इह तर्हि पालाशी समित् इति अनुपसर्जनलक्षणः ईकारः न प्राप्नोति ।
 मा भूत् एवम् अञ् यः अनुपर्सर्जनम् इति ।
 अञन्तात् अनुपसर्जनात् इति एवम् भविष्यति ।
 न एवम् शक्यम् ।
 इह हि दोषः स्यात् ।
 काशकृत्स्निना प्रोक्ता मीमांसा काशकृत्स्नी ताम् अधीते काशकृत्स्ना ब्राह्मणी इति ।
 अणन्तात् इति ईकारः प्रसज्येत ।
 तस्मात् अस्तु न तेन अनभिभानात् इति एव ।
 इह तर्हि कापोतः रसः इत् प्राणिशब्दः न उपपद्यते ।
 न एषः दोषः ।
 इदम् तावत् अयम् प्रष्टव्यः ।
 अथ यः असौ आद्यः कपोतः सलोमकः सपक्षः न च सम्प्रति प्रणिति कथम् तत्र प्राणिशब्दः वर्तते इति ।
 अथ मतम् एतत् प्रकृत्यन्वयाः विकाराः भवन्ति इति इह अपि न दोषः भवति ।
 कथम् इदम् विज्ञायते ।
 क्रीते ये प्रत्ययाः विहिताः ते भवन्ति परिमाणात् विकारावयवयोः इति ।
 आहोस्वित् परिमाणात् क्रीते ये प्रत्ययाः विहिताः ते भवन्ति विकारावयवयोः इति ।
 किम् च अतः ।
 यदि विज्ञायते क्रीते ये प्रत्ययाः विहिताः ते भवन्ति परिमाणात् विकारावयवयोः इति प्रत्ययमात्रम् प्राप्नोति ।
 अथ विज्ञायते परिमाणात् क्रीते ये प्रत्ययाः विहिताः ते भवन्ति विकारावयवयोः इति प्रकृतिमात्रात् प्राप्नुवन्ति ।
 तस्मात् क्रीतवत् परिमाणात् अङ्गम् च ।
 अङ्गम् च क्रीतवत् इति वक्तव्यम् ।
 तत् तर्हि वक्तव्यम् ।
 न वक्तव्यम् ।
 क्रीतवत् इति वतिनिर्देशः अयम् ।
 यदि च याभ्यः प्रकृतिभ्यः येन विशेषेण क्रीते प्रत्ययाः विहिताः ताभ्यः प्रकृतिभ्यः तेन विशेषेण विकारावयवयोः भवन्ति ततः अमी क्रीतवत् कृताः स्युः ।
 अथ हि प्रकृतिमात्रात् वा स्युः प्रत्ययमात्रम् वा स्यात् न अमी क्रीतवत् कृताः स्युः ।
 अणः वृद्धात् मयट् ।
 अणः वृद्धात् मयट् इति एतत् भवति विप्रतिषेधेन ।
 अणः अवकाशः तित्तिडीक तैत्तिडीकम् ।
 मयटः अवकाशः काष्ठमयम् ।
 इह उभयम् प्राप्नोति ।
 शाकमयम् ।
 ओः अञः अनुदात्तादेः अञः च मयट् भवति विप्रतिषेधेन ।
 ओः अञः अवकाशः आरडवम् ।
 मयटः सः एव ।
 इह उभयम् प्राप्नोति ।
 दारुमयम् ।
 अनुदात्तादेः अञ् भवति इति अस्य अवकाशः कौवलम् जरद्वृक्ष जारद्वृक्षम् ।
 मयटः सः एव ।
 इह उभयम् प्राप्नोति ।
 आम्रमयम् ।
 मयटः प्राण्यञ् विप्रतिषेधेन ।
 मयटः प्राण्यञ् भवति विप्रतिषेधेन ।
 प्राण्यञः अवकाशः गृध्र गार्ध्रम् ।
 मयटः सः एव ।
 इह उभयम् प्राप्नोति ।
 चाषम् भासम् ।
 प्राण्यञ् भवति विप्रतिषेधेन ।
 न वा अनवकाशत्वात् अपवादः मयट् ।
 न वा एषः युक्तः विप्रतिषेधः यः अयम् अञः मयटः च ।
 किम् कारणम् ।
 अनवकाशत्वात् अपवादः मयट् ।
 अनवकाशः मयट् सावकाशम् अञम् बाधिष्यते ।
 सः कथम् अनवकाशः ।
 यदि अनुवर्तन्ते शैषिकाः ।
 अथ निवृत्ताः शैषिकाः वृद्धम् आद्युदात्तम् मयटः अवकाशः ।
 प्राण्यञः च ।
 अयम् च अपि अयुक्तः विप्रतिषेधः यः अयम् मयटः प्राण्यञः च ।
 किम् कारणम् ।
 अनवकाशत्वात् अपवादः मयट् इति एव ।
 अनवकाशः मयट् ।
 सः यथा एव ओः अञम् अनुदात्तादेः अञम् च बाधते एवम् प्राण्यञम् अपि बाधेत ।
 तस्मात् मयड्विधाने प्राणिप्रतिषेधः ।
 तस्मात् मयड्विधाने प्राणिभ्यः प्रतिषेधः वक्तव्यः ।
 सः तर्हि वक्तव्यः ।
 न वक्तव्यः ।
 मध्ये अपवादाः पूर्वान् विधीन् बाधन्ते इति एवम् अयम् मयट् ओः अञम् अनुदात्तादेः अञम् च बाधिष्यते ।
 प्राण्यञम् न बाधिष्यते ।
 यदि एतत् अस्ति मध्ये अपवादाः पुरस्तात् अपवादाः इति मा अनुवृतन् शैषिकाः ।
 पुरस्तात् अपवादाः अनन्तरान् विधीन् बाधन्ते इति एवम् अयम् अण् अञम् बाधिष्यते ।
 मयटम् न बाधिष्यते ।
 अनुदात्तादेः अञः प्राण्यञ् विप्रतिषेधेन ।
 अनुदात्तादेः अञः प्राण्यञ् भवति विप्रतिषेधेन ।
 अनुदात्तादेः अञ् भवति इति अस्य अवकाशः जरद्वृक्ष जारद्वृक्षम् ।
 प्राण्यञः सः एव ।
 इह उभयम् प्राप्नोति ।
 कपोत कापोतम् ।
 प्राण्यञ् भवति विप्रतिषेधेन ।
 कः पुनः अत्र विशेषः तेन वा सति अनेन वा ।
 सापवादकः सः विधिः ।
 अयम् पुनः निरपवादकः ।
 यदि तेन स्यात् इह न स्यात् ।
 श्वाविधः विकारः शौवाविधम् ।
 फले लुग्वचनानर्थक्यम् प्रकृत्यन्तरत्वात् ।
 फले लुग्वचनम् अनर्थकम् ।
 किम् कारणम् ।
 प्रकृत्यन्तरत्वात् ।
 प्रकृत्यन्तरम् आमलकशब्दः फले वर्तते ।
 एकान्तदर्शनात् प्राप्नोति ।
 एकान्तदर्शनात् प्रसङ्गः इति चेत् वृक्षे लुग्वचनम् ।
 एकान्तदर्शनात् प्रसङ्गः इति चेत् वृक्षे लुक् वक्तव्यः ।
 वृक्षः अपि फलैकान्तः ।
 लुप्प्रकरणे फलपाकशुषाम् उपसङ्ख्यानम् ।
 लुप्प्रकरणे फलपाकशुषाम् उपसङ्ख्यानम् कर्तव्यम् ।
 व्रीहयः यवाः माषाः मुद्गाः तिलाः ।
 पुष्पमूलेषु च बहुलम् ।
 पुष्पमूलेषु च बहुलम् लुप् वक्तव्यः ।
 मल्लिका करवीरम् बिसम् मृणालम् ।
 न च भवति ।
 पाटलानि मूलानि ।
