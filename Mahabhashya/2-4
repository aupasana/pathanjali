 किमर्थम् इदम् उच्यते ।
 प्रत्यधिकरणम् वचनोत्पत्तेः सङ्ख्यासामानाधिकरण्यात् च द्विगोः एकवचनविधानम् ।
 प्रत्यधिकरणम् वचनोत्पत्तिः भवति ।
 किम् इदम् प्रत्यधिकरणम् इति ।
 अधिकरणम् अधिकरणम् प्रति प्रत्यधिकरणम् ।
 सङ्ख्यासामानाधिकरण्यात् च ।
 सङ्ख्यया बह्वर्थया च अस्य सामानाधिकरण्यम् ।
 प्रत्यधिकरणम् वचनोत्पत्तेः सङ्ख्यासामानाधिकरण्यात् च बहुषु बहुवचनम् इति बहुवचनम् प्राप्नोति ।
 इष्यते च एकवचनम् स्यात् इति ।
 तत् च अन्तरेण यत्नम् न सिध्यति इति द्विगोः एकवचनविधानम् ।
 एवमर्थम् इदम् उच्यते ।
 अस्ति प्रयोजनम् एतत् ।
 किम् तर्हि इति ।
 तत्र अनुप्रयोगस्य एकवचनाभावः अद्विगुत्वात् ।
 तत्र अनुप्रयोगस्य एकवचनम् न प्राप्नोति पञ्चपूली इयम् इति ।
 किम् कारणम् ।
 अद्विगुत्वात् ।
 द्विगोः एकवचन्म् इति उच्यते ।
 न च अत्र अनुप्रयोगः द्विगुसञ्ज्ञः ।
 सिद्धम् तु द्विग्वर्थस्य एकवद्वचनात् ।
 सिद्धम् एतत् ।
 कथम् ।
 द्विग्वर्थः एकवत् भवति इति वक्तव्यम् ।
 तत् तर्हि वक्तव्यम् ।
 न वक्तव्यम् ।
 न इदम् पाऋइभाषिकस्य वचनस्य ग्रहणम् ।
 किम् तर्हि ।
 अन्वर्थग्रहणम् ।
 उच्यते वचनम् ।
 एकस्य अर्थस्य वचनम् एकवचनम् ।
 एकशेषप्रतिषेधः च ।
 एकशेषस्य च प्रतिषेधः वक्तव्यः ।
 पञ्चपूली च पञ्चपूली च पञ्चपूली च पञ्चपूल्यः ।
 न वा अन्यस्य अनेकत्वात् ।
 न वा वक्तव्यः ।
 किम् कारणम् ।
 अन्यस्य अनेकत्वात् ।
 न एतत् द्विगोः अनेकत्वम् ।
 कस्य तर्हि ।
 द्विग्वर्थसमुदायस्य ।
 समाहारग्रहणम् च तद्धितार्थप्रतिषेधार्थम् ।
 समाहारग्रहणम् च कर्तव्यम् ।
 किम् प्रयोजनम् ।
 तद्धितार्थप्रतिषेधार्थम् ।
 तद्धितार्थे यः द्विगुः तस्य मा भूत् इति ।
 पञ्चकपालौ पञ्चकपालाः इति ।
 किम् पुनः अयम् पञ्चकपालशब्दः प्रत्येकम् परिसमाप्यते आहोस्वित् समुदाये वर्तते ।
 किम् च अतः ।
 यदि प्रत्येकम् परिसमाप्यते पुरस्तात् एव चोदितम् परिहृतम् च. अथ समुदाये वर्तते ।
 न वा समाहारैकत्वात् ।
 न वा एतत् समाहारैकत्वात् अपि सिध्यति ।
 एवम् तर्हि प्रत्येकम् परिसमाप्यते ।
 पुरस्तात् एव चोदितम् परिहृतम् च. अपरः आह न वा समाहारैकत्वात् ।
 न वा योगारम्भेण एव अर्थः ।
 किम् कारणम् ।
 समाहारैकत्वात् ।
 एकः अयम् समाहारः नाम ।
 तस्य एकत्वात् एकवचनम् भविष्यति ।
 प्राणितूर्यसेनाङ्गानाम् तत्पूर्वपदोत्तरपदग्रहणम् ।
 प्राणितूर्यसेनाङ्गानाम् तत्पूर्वपदोत्तरपदग्रहणम् कर्तव्यम् ।
 प्राण्यङ्गानाम् प्राण्यङैः इति वक्तव्यम् ।
 तूर्याङ्गाणां तूर्याङ्गैः ।
 सेनाङ्गानाम् सेनाङ्गैः इति ।
 किम् प्रयोजनम् ।
 व्यतिकरः मा भूत् इति ।
 तत् तर्हि वक्तव्यम् ।
 योगविभागात् सिद्धम् ।
 योगविभागः करिष्यते ।
 द्वन्द्वः च प्राण्यङ्गानाम् ।
 ततः तूर्याङ्गाणाम् ।
 ततः सेनाङ्गानाम् इति ।
 सः तर्हि योगविभागः कर्तव्यः ।
 न कर्तव्यः ।
 प्रत्येकम् अङ्गशब्दः परिसमाप्यते ।
 इह कस्मात् न भवति ।
 नन्दन्तु कठकालापाः ।
 वर्धन्ताम् कठकौथुमाः ।
 स्थेणोः ।
 स्थेणोः इति वक्तव्यम् ।
 एवम् अपि तिष्ठन्तु कठकालापाः इति अत्र अपि प्राप्नोति ।
 अद्यतन्याम् च ।
 अद्यतन्याम् च इति वक्तव्यम् ।
 उदगात् कठकापालम् ।
 प्रत्यष्ठात् कठकौथुमम् ।
 उदगात् मौदपैप्पलादम् ।
 ग्रामप्रतिषेधे नगरप्रतिषेधः ।
 अग्रामाः इति अत्र अनगराणाम् इति वक्तव्यम् ।
 इह मा भूत् ।
 मथुरापाटलिपुत्रम् इति ।
 उभयतः च ग्रामाणाम् ।
 उभयतः च ग्रामाणाम् प्रतिषेधः वक्तव्यः ।
 इह मा भूत् ।
 शौर्यम् च केतवता च शौर्यकेतवते ।
 जाम्बवम् च शालुकिनी च जाम्बवशालुकिन्यौ
 क्षुद्र्जन्तवः इति उच्यते ।
 के पुनः क्षुद्रजन्तवः ।
 क्षोत्तव्याः जन्तवः ।
 यदि एवम् यूकालिक्षम् कीटपिपीलिकम् इति न सिध्यति ।
 एवम् तर्हि अनथिकाः क्षुद्रजन्तवः ।
 अथ वा येषाम् न शोणितम् ते क्षुद्रजन्तवः ।
 अथ वा येषाम् आ सहस्रात् अञ्जलिः न पूर्यते ते क्षुद्रजन्तवः ।
 अथ वा येषाम् गोचर्ममात्रम् न पतितः भवति ते क्षुद्रजन्तवः ।
 अथ व नकुलपर्यन्ताः क्षुद्रजन्तवः ।
 किमर्थः चकारः ।
 एवकारार्थः चकारः ।
 येषाम् विरोधः शाश्वतिकः तेषाम् द्वन्द्वे एकवचनम् यथा स्यात् ।
 अन्यत् यत् प्राप्नोति तत् मा भूत् इति ।
 किम् च अन्यत् प्राप्नोति ।
 पशुशकुनिद्वन्द्वे विरोधिनाम् पूर्वविप्रतिषिद्धम् इति उक्तम् सः पूर्वविप्रतिषेधः न वक्तव्यः भवति ।
 अनिरवसितानाम् इति उच्यते ।
 कुतः अनिरवसितानाम् ।
 आर्यावर्तात् अनिरवसितानाम् ।
 कः पुनः आर्यावर्तः ।
 प्राग् आदर्शात् प्रत्यक् कालकवनात् दक्षिणेन हिमवन्तम् उत्तरेण पारियात्रम् ।
 यदि एवम् किष्किन्धगन्दिकम् शकयवनम् शौर्यक्रौञ्चम् इति न सिध्यति ।
 एवम् तर्हि आर्यनिवासात् अनिरवसितानाम् ।
 कः पुनः आर्यनिवासः ।
 ग्रामः घोषः नगरम् संवाहः इति ।
 एवम् अपि ये एते महान्तः संस्त्यायाः तेषु अभ्यन्तराः चण्डालाः मृतपाः च वसन्ति तत्र चण्डालमृतपाः इति न सिध्यति ।
 एवम् तर्हि याज्ञात् कर्मणः अनिरवसितानाम् ।
 एवम् अपि तक्षायस्कारम् रजकतन्तुवायम् इति न सिध्यति ।
 एवम् तर्हि पात्रात् अनिरवसितानाम् ।
 यैः भुक्ते पात्रम् संस्कारेण शुध्यति ते अनिरवसिताः ।
 यैः भुक्ते संस्कारेण अपि न शुध्यति ते निरवसिताः ।
 गवाश्वप्रभृतिषु यथोच्चारितम् द्वन्द्ववृत्तम् ।
 अवाश्वप्रभृतिषु यथोच्चारितम् द्वन्द्ववृत्तम् द्रष्टव्यम् ।
 गवाश्वम् गवाविकम् गवैडकम् ।
 बहुप्रकृतिः फलसेनावनस्पतिमृगशकुन्त्क्षुद्रजन्तुधान्यतृणानाम् ।
 फलसेनावनस्पतिमृगशकुन्त्क्षुद्रजन्तुधान्यतृणानाम् द्वन्द्वः विभाषा एकवत् भवति बहुप्रकृतिः इति वक्तव्यम् ।
 फल. बदरामल्कम् बदरामलकनि ।
 सेना ।
 हस्त्यश्वम् हस्त्यश्वाः ।
 वनस्पति ।
 प्लक्षन्यग्रोधम् प्लक्षन्यरोधाः ।
 मृग ।
 रुरुपृषतम् रुरुपृषताः ।
 शकुन्त ।
 हंसचक्रवाकम् हंसचक्रवाकाः ।
 क्षुद्रजन्तु ।
 यूकालिक्षम् यूकालिक्षाः ।
 धान्य ।
 व्रीहियवम् व्रीहियवाः माषतिलम् माषतिलाः ।
 तृण ।
 कुशकासम् कुशकाशाः शरशीर्यम् शरशीर्याः ।
 किम् प्रयोजनम् ।
 बहुप्रकृतिः एव यथा स्यात् ।
 क्व मा भूत् ।
 बदरामलके तिष्ठतः ।
 किम् पुनः अनेन या प्राप्तिः सा नियम्यते आहोस्वित् अविशेषेण ।
 किम् च अतः ।
 यदि अनेन या प्राप्तिः सा नियम्यते प्लक्षन्यग्रोधौ जातिः अप्राणिनाम् इति नित्यः द्वन्द्वैकवद्भावः प्राप्नोति ।
 अथ अविशेषेण न दोषः भवति ।
 यथा न दोषः तथाउ अस्तु ।
 पशुशकुनिद्वन्द्वे विरोधिनाम् पूर्वविप्रतिषिद्धम् । पशुशकुनिद्वन्द्वे येषाम् च विरोधः शाश्वतिकः इति एतत् भवति पूर्वविप्रतिषेधेन ।
 पशुशकुनिद्वन्द्वस्य अवकाशः महाजोरभ्रम् महाजोरभ्राः हंसचक्रवाकम् हंसचक्रवाकाः ।
 येषाम् च विरोधः इति अस्य अवकाशः श्रमणब्राह्मणम् ।
 इह उभयम् प्राप्नोति ।
 काकोलूकम् श्वशृगालम् इति ।
 येषाम् च विरोधः इति एतत् भवति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 उक्तम् तत्र चकारकरणस्य प्रयोजनम् येषाम् च विरोधः शाश्वतिकः तेषाम् द्वन्द्वे एकवचनम् यथा स्यात् ।
 अन्यत् यत् प्राप्नोति तत् मा भूत् इति ।
 अश्ववडवयोः पूर्वलिङ्गत्वात् पशुद्वन्द्वनपुंसकम् ।
 अश्ववडवयोः पूर्वलिङ्गत्वात् पशुद्वन्द्वनपुंसकम् भवति पूर्वविप्रतिषेधेन ।
 अश्ववडवयोः पूर्वलिङ्गत्वस्य अवकाशः ।
 विभाषा पशुद्वन्द्वनपुंसकम् ।
 यदा न पशुद्वन्द्वनपुंसकम् सः अवकाशः ।
 अश्ववडवौ ।
 पशुद्वन्द्वनपुंसकस्य अवकाशः अन्ये पशुद्वन्द्वाः ।
 महाजोरभ्रम् महाजोरभ्राः ।
 पशुद्वन्द्वनपुंसकप्रसङ्गे उभयम् प्राप्नोति ।
 अश्ववडवम् ।
 पशुद्वन्द्वनपुंसकम् भवति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 प्रतिपदविधानात् सिद्धम् । प्रतिपदम् अत्र नपुंसकम् विधीयते ।
 अश्ववडवपूर्वापर इति ।
 एकवचनम् अनर्थकम् समाहारैकत्वात् ।
 एकवद्भावः अनर्थकः ।
 किम् कारणम् ।
 समाहारैकत्वात् ।
 एकः अयम् अर्थः समाहारः नाम ।
 तस्य एकत्वात् एकवचनम् भविष्यति ।
 इदम् तर्हि प्रयोजनम् ।
 एतत् ज्ञास्यामि ।
 इह नित्यः विधिः इह विभाषा इति ।
 न एतत् अस्ति प्रयोजनम् ।
 आचार्यप्रवृत्तिः ज्ञापयति सर्वः द्वन्द्वः विभाषा एकवत् भवति इति यत् अयम् तिष्यपुनर्वस्वोः नक्षत्रद्वन्द्वे बहुवचनस्य द्विवचनम् नित्यम् इति आह ।
 इदम् तर्हि प्रयोजनम् ।
 सः नपुंसकम् इति वक्ष्यामि इति ।
 एतत् अपि न अस्ति प्रयोजनम् ।
 लिङ्गम् अशिष्यम् लोकाश्रयत्वात् लिङ्गस्य ।
 न तर्हि इदानीम् इदम् वक्तव्यम् ।
 वक्तव्यम् च ।
 किम् प्रयोजनम् ।
 पूर्वत्र नित्यार्थम् उत्तरत्र व्यभिचारार्थम् विभाषा वृक्षमृग इति ।
 किम् उदाहरणम् ।
 उपदशम् पाणिपादम् उपदशाः पाणिपादाः ।
 न एतत् अस्ति प्रयोजनम् ।
 अयम् द्वन्द्वैकवद्भावः आरभ्यते ।
 तत्र कः प्रसङ्गः यत् अनुप्रयोगस्य स्यात् ।
 एवम् तर्हि अव्ययस्य सङ्खया अव्ययीभावः अपि आरभ्यते बहुव्रीहिः अपि ।
 तत् यदा तावत् एकवचनम् तदा अव्ययीभावः अनुप्रयुज्यते एकार्थस्य एकार्थः इति ।
 यदा बहुवचनम् तदा बहुव्रीहिः अनुप्रयुज्यते बह्वर्थस्य बह्वर्थः इति ।
 किमर्थम् इदम् उच्यते ।
 सञ्ज्ञायाम् कन्थोशीनरेषु इति वक्ष्यति ।
 तत् अतत्पुरुषस्य नञ्समासस्य कर्मधारयस्य वा मा भूत् इति ।
 न एतत् अस्ति प्रयोजनम् ।
 न हि सञ्ज्ञायाम् कन्थान्तः उशीनरेषु अतत्पुरुषः नञ्समासः कर्मधारयः वा अस्ति ।
 उत्तरार्थम् तर्हि ।
 उपज्ञोपक्रमम् तदाद्याचिख्यासायाम् इति वक्ष्यति ।
 तत् अतत्पुरुषस्य नञ्समासस्य कर्मधारयस्य वा मा भूत् इति ।
 एतत् अपि न अस्ति प्रयोजनम् ।
 न हि तदाद्याचिख्यासायाम् उपज्ञोपक्रमान्तः अतत्पुरुषः नञ्समासः कर्मधारयः वा अस्ति ।
 उत्तरार्थम् एव तर्हि ।
 छाया बाहुल्ये इति वक्ष्यति ।
 तत् अतत्पुरुषस्य नञ्समासस्य कर्मधारयस्य वा मा भूत् इति ।
 एतत् अपि न अस्ति प्रयोजनम् ।
 न हि छायान्तः बाहुल्ये अतत्पुरुषः नञ्समासः कर्मधारयः वा अस्ति ।
 उत्तरार्थम् एव तर्हि ।
 सभा राजामनुष्यपूर्वा अशाला च इति वक्ष्यति ।
 तत् अतत्पुरुषस्य नञ्समासस्य कर्मधारयस्य वा मा भूत् इति ।
 एतत् अपि न अस्ति प्रयोजनम् ।
 न हि सभान्तः अशालायाम् अतत्पुरुषः नञ्समासः कर्मधारयः वा अस्ति ।
 इदम् तर्हि ।
 विभाषा सेनासुरा इति वक्ष्यति ।
 तत् अतत्पुरुषस्य नञ्समासस्य कर्मधारयस्य वा मा भूत् इति ।
 दृढसेनः राजा ।
 अनञ् इति किमर्थम् ।
 असेना ।
 अकर्मधारयः इति किमर्थम् ।
 परम्सेना उत्तमसेना ।
 किमर्थम् इदम् उच्यते ।
 द्वन्द्वः अयम् उभयपदार्थप्रधानः ।
 तत्र कदा चित् पूर्वपदस्य यत् लिङ्गम् तत् समासस्य अपि स्यात् कदा चित् उत्तरपदस्य ।
 इष्यते च परस्य यत् लिङ्गम् तत् समासस्य स्यात् इति ।
 तत् च अन्तरेण यत्नम् न सिध्यति इति परवत् लिङ्गम् द्वन्द्वतत्पुरुषयोः इति ।
 एवमर्थम् इदम् उच्यते ।
 तत्पुरुषः च कः प्रयोजयति ।
 यः पूर्वपदार्थप्रधानः एकदेशिसमासः अर्धपिप्पली इति ।
 यः हि उत्तरपदार्थप्रधानः दैवकृतम् तस्य परवत् लिङ्गम् ।
 परवत् लिङ्गम् द्वन्द्वतत्पुरुषयोः इति चेत् प्राप्तापन्नालम्पूर्वगतिसमासेषु प्रतिषेधः ।
 परवत् लिङ्गम् द्वन्द्वतत्पुरुषयोः इति चेत् प्राप्तापन्नालम्पूर्वगतिसमासेषु प्रतिषेधः वक्तव्यः ।
 प्राप्तः जीविकाम् प्रप्तजीविकः आपन्नः जीविकाम् अपन्नजीविकः ।
 अलम्पूर्वः ।
 अलम् जीविकायाः अलम्जीविकः ।
 गतिसमास ।
 निष्कौशाम्बिः निर्वाराणसिः ।
 पूर्वपदस्य च ।
 पूर्वपदस्य च प्रतिषेधः वक्तव्यः ।
 मयूरीकुक्कुटौ ।
 यदि पुनः यथाजातीयकम् परस्य लिङ्गम् तथाजातीयकम् समासात् अन्यत् अतिदिश्येत ।
 समासात् अन्यत् लिङ्गम् इति चेत् अश्ववडवयोः टाब्लुग्वचनम् ।
 समासात् अन्यत् लिङ्गम् इति चेत् अश्ववडवयोः टापः लुक् वक्तव्यः ।
 अश्ववडवौ ।
 निपातनात् सिद्धम् ।
 निपातनात् सिद्धम् एतत् ।
 किम् निपातनम् ।
 आश्ववडवपूर्वापर इति ।
 उपसर्जनह्रस्वत्वम् वा ।
 अथ वा उपसर्जनस्य इति ह्रस्वत्वम् भविष्यति ।
 इह अपि तर्हि प्राप्नोति ।
 कुक्कुटमयूर्यौ ।
 अस्तु ।
 परवत् लिङ्गम् इति शब्दशब्दार्थौ ।
 परवत् लिङ्गम् इति शब्दशब्दार्थौ अतिदिश्येते ।
 तत्र औपदेशिकस्य ह्रस्वत्वम् आतिदेशिकस्य श्रवणम् भविष्यति ।
 इदम् तर्हि ।
 दत्ता च कारीषगन्ध्या च दत्ताकारीषगन्ध्ये दत्ता च गार्ग्यायणी दत्तागार्ग्यायण्यौ ।
 द्वौ ष्यङौ द्वौ ष्फौ च प्राप्नुतः ।
 स्ताम् ।पूम्वद्भावेन एकस्य निवृत्तिः भविष्यति ।
 इदम् तर्हि ।
 दत्ता च युवतिः च दत्तायुवती ।
 द्वौ तिशब्दौ प्राप्नुतः ।
 तस्मात् न एतत् शक्यम् वक्तुम् शब्दशब्दार्थौ अतिदिश्येते इति ।
 ननु च उक्तम् समासात् अन्यत् लिङ्गम् इति चेत् अश्ववडवयोः टाब्लुग्वचनम् इति ।
 परिहृतम् एतत् निपातनात् सिद्धम् इति ।
 अथ वा न एवम् विज्ञायते परस्य एव परवत् इति ।
 कथम् तर्हि ।
 परस्य इव परवत् इति ।
 यथाजातीयकम् परस्य लिङ्गम् तथाजातीयकम् समासस्य अतिदिश्यते ।
 अथ पूर्वपदस्य न प्रतिषिध्यते प्राप्तादिषु कथम् ।
 प्राप्तादिषु च एकदेशिग्रहणात् सिद्धम् ।
 द्वन्द्वैकदेशिनोः इति वक्ष्यामि ।
 तत् एकदेशिग्रहणम् कर्तव्यम् ।
 न कर्तव्यम् ।
 एकदेशिसमासः न आरप्स्यते ।
 कथम् अर्धपिप्पली इति ।
 समानाधिकरणसमासः भविष्यति ।
 अर्धम् च सा पिप्पली च अर्धपिप्पली इति ।
 न सिध्यति ।
 परत्वात् षष्ठीसमासः प्राप्नोति ।
 अद्य पुनः अयम् एकदेशिसमासः आरभ्यमाणः षष्ठीसमासम् बाधते ।
 इष्यते च षष्ठीसमासः अपि ।
 तत् यथा ।
 अपूपार्धम् मया भक्षितम् ।
 ग्रामार्धम् मया लब्धम् इति ।
 एवम् पिप्पल्यर्धम् इति भवितव्यम् ।
 कथम् अर्धपिप्पली इति ।
 समानाधिकरणः भविष्यति ।
 अनुवाकादयः पुंसि ।
 अनुवाकादयः पुंसि भाष्यन्ते इति वक्तव्यम् ।
 अनुवाकः शम्युवाकः सूक्तवाकः ।
 पुण्यसुदिनाभ्याम् अह्नः नपुंसकत्वम् वक्तव्यम् ।
 पुण्याहम् सुदिनाहम् ।
 पथः सङ्ख्याव्ययादेः ।
 पथः सङ्ख्याव्ययादेः इति वक्तव्यम् ।
 द्विपथम् त्रिपथम् चतुष्पथम् उत्पथम् विपथम् ।
 द्विगुः च ।
 द्विगुः च समासः नपुंसकलिङ्गः भवति इति वक्तव्यम् ।
 पञ्चगवम् दशगवम् ।
 अकारान्तोत्तरपदः द्विगुः स्त्रियाम् भाष्यते इति वक्तव्यम् ।
 पञ्चपूली दशपूली ।
 वा आबन्तः ।
 वा आबन्तः स्त्रियाम् भाष्यते इति वक्तव्यम् ।
 पञ्चखट्वम् पञ्चखट्वी दशखट्वम् दशखट्वी ।
 अनः नलोपः च वा च स्त्रियाम् भाष्यते इति वक्तव्यम् ।
 पञ्चतक्षम् पञ्चतक्षी दशतक्षम् दशतक्षी ।
 पात्रादिभ्यः प्रतिषेधः वक्तव्यः ।
 द्विपात्रम् पञ्चपात्रम् ।
 अर्धर्चादयः इति वक्तव्यम् ।
 अर्धर्चम् अर्धर्चः कार्षापणम् कार्षापणः गोमयम् गोमयः सारम् सारः ।
 तत् तर्हि वक्तव्यम् ।
 न वक्तव्यम् ।
 बहुवचननिर्देशात् आद्यर्थः गम्यते ।
 अन्वादेशे समानाधिकरणग्रहणम् ।
 अन्वादेशे समानाधिकरणग्रहणम् कर्तव्यम् ।
 किम् प्रयोजनम् ।
 देवदत्तम् भोजय इमम् च इति अप्रसङ्गार्थम् ।
 इह मा भूत् ।
 देवदत्तम् भोजय इमम् च यज्ञ दत्तम् भोजय इति ।
 अन्वादेशः च कथितानुकथनमात्रम् ।
 अन्वादेशः च कथितानुकथनमात्रम् द्रष्टव्यम् ।
 तत् द्वेष्यम् विजानीयात् इदमा कथितम् इदमा यदा अनुकथ्यते इति ।
 तत् आचार्यः सुहृत् भूत्वा आचष्टे अन्वादेशः च कथितानुकथनमात्रम् द्रष्टव्यम् इति ।
 अथ किमर्थम् अशादेशः क्रियते न तृतीयादिषु इति एव उच्येत ।
 तत्र टायाम् ओसि च एनेन भवितव्यम् ।
 अन्याः सर्वाः हलादयः विभक्तयः ।
 तत्र इद्रूपलोपे कृते केवलम् इदमः अनुदात्तत्वम् वक्तव्यम् ।
 अतः उत्तरम् पठति ।
 आदेशवचनम् साकच्कार्थम् ।
 आदेशवचनम् साकच्कार्थम् क्रियते ।
 साकच्कस्य अपि आदेशः यथा स्यात् ।
 इमकाभ्याम् छात्राभ्याम् रात्रिः अधीता अथो आभ्याम् अपि अधीतम् ।
 अथ किमर्थम् शित्करणम् ।
 शित्करणम् सर्वादेशार्थम् । शित्करणम् क्रियते सर्वादेशार्थम् ।
 शित् सर्वस्य इति सर्वादेशः यथा स्यात् इमकाभ्याम् छात्राभ्याम् रात्रिः अधीता अथो* आभ्याम् अपि अधीतम् इति ।
 अक्रियमाणे हि शित्करणे अलः अन्त्यस्य विधयः भवन्ति इति अन्त्यस्य प्रसज्येत ।
 न वा अन्त्यस्य विकारवचनानर्थक्यात् ।
 न वा कर्तव्यम् ।
 किम् कारणम् ।
 अन्त्यस्य विकारवचनानर्थक्यात् ।
 अकारस्य अकारवचने प्रयोजनम् न अस्ति इति कृत्वा अन्तरेण अपि शकारम् सर्वादेशः भविष्यति ।
 अर्थवत् तु आदेशप्रतिषेधाऋथम् ।
 अर्थवत् तु अस्य अकारवचनम् ।
 कः अर्थः ।
 आदेशप्रतिषेधाऋथम् ।
 ये अन्ये अकारस्य आदेशाः प्राप्नुवन्ति तद्बाधनार्थम् ।
 तत् यथा ।
 मः राजि समः क्वौ इति मकारस्य मकारवचने प्रयोजनम् न अस्ति इति कृत्वा अनुस्वारादयः बाध्यन्ते ।
 तस्मात् शित्करणम् । तस्मात् शकारः कर्तव्यः ।
 न कर्तव्यः ।
 प्रश्लिष्टनिर्देशः अयम् ।
 अ* अ इति ।
 अनेकाल्शित् सर्वस्य इति सर्वादेशः भविष्यति ।
 अथ वा विचित्राः तद्धितवृत्तयः ।
 न अन्वादेशे अकच् उत्पत्स्यते ।
 किमर्थम् त्रतसोः अनुदात्तत्वम् उच्यते ।
 उदात्तौ मा भूताम् इति ।
 न एतत् अस्ति प्रयोजनम् ।
 लित्स्वरे कृते निघाते एतदः अनुदात्तत्वेन सिद्धम् ।
 इदम् इह सम्प्रधार्यम् ।
 अनुदात्तत्वम् क्रियताम् लित्स्वरः इति ।
 किम् अत्र कर्तव्यम् ।
 परत्वात् लित्स्वरः ।
 नित्यत्वात् अनुदात्तत्वम् ।
 कृते अपि लित्स्वरे प्राप्त्नोति अकृते अपि ।
 तत्र नित्यत्वात् अनुदात्तत्वे कृते लिति पूर्वः उदात्तभावी न अस्ति इति कृत्वा यथाप्राप्तः प्रत्ययस्वरः प्रसज्येत ।
 तत् यथा गोष्पदप्रम् वृष्टः देवः इति ऊलोपे कृते पूर्वः उदात्तभावी न अस्ति इति कृत्वा यथाप्राप्तः प्रत्ययस्वरः भवति ।
 तस्मात् त्रतसोः अनुदात्तत्वम् वक्तव्यम् ।
 कस्य अयम् एनः विधीयते ।
 एतदः प्राप्नोति ।
 इदमः अपि तु इष्यते ।
 तत् इदमः ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 इदमः अन्वादेशे अश् अनुदात्तः तृतीयादौ इति ।
 यदि तत् अनुवर्तते एतदः त्रतसोः त्रतसौ च अनुदात्तौ इति इदमः च इति इदमः अपि प्राप्नोति ।
 न एषः दोषः ।
 सम्बन्धम् अनुवर्तिष्यते ।
 इदमः अन्वादेशे अश् अनुदात्तः तृतीयादौ ।
 एतदः त्रतसोः त्रतसौ च अनुदात्तौ इदमः अन्वादेशे अश् अनुदात्तः तृतीयादौ अश् भवति ।
 ततः द्वितीयाटौस्सु एनः इदमः एतदः च ।
 तृतीयादौ इति निवृत्तम् ।
 अथ वा मण्डूकगतयः अधिकाराः ।
 तत् यथा मण्डूकाः उत्प्लुत्य उत्प्लुत्य गच्छन्ति तद्वत् अधिकाराः ।
 अथ वा एकयोगः करिष्यते ।
 इदमः अन्वादेशे अश् अनुदात्तः तृतीयादौ इति एतदः त्रतसोः त्रतसौ च अनुदात्तौ ।
 ततः द्वितीयाटौस्सु एनः इदमः एतदः च ।
 अथ वा उभयम् निवृत्तम् ।
 तत् अपेक्षिष्यामहे ।
 एनत् इति नपुंसकैकवचने ।
 एनत् इति नपुंसकैकवचनेकर्तव्यम् ।
 कुण्डम् आनय प्रक्षालय एनत् परिवर्तय एनत् ।
 यदि एनत् क्रियते एनः न कर्तव्यः ।
 का रूपसिद्धिः अथो एनम् अथो एने अथो एनान् इति ट्यदाद्यत्वेन सिद्धम् ।
 यदि एवम् एनश्रितकः न सिध्यति ।
 एनच्छ्रितकः इति पाप्नोति ।
 यथालक्षणम् अप्रयुक्ते ।
 जग्ध्यादिषु आर्धधातुकाश्रयत्वात् सति तस्मिन् विधानम् ।
 जग्ध्यादिषु आर्धधातुकाश्रयत्वात् सति तस्मिन् आर्धधातुके जग्ध्यादिभिः भवितव्यम् ।
 किम् अतः यत् सति भवितव्यम् ।
 तत्र उत्सर्गलक्षणप्रतिषेधः ।
 तत्र उत्सर्गलक्षणम् कार्यम् प्राप्नोति ।
 तस्य प्रतिषेधः वक्तव्यः ।
 भव्यम् प्रवेयम् आख्येयम् ।
 ण्यति अवस्थिते अनिष्टे प्रत्यये आदेशः स्यात् ।
 ण्यतः श्रवणम् प्रसज्येत ।
 न एषः दोषः ।
 सामान्याश्रयत्वात् विशेषस्य अनाश्रयः ।
 सामान्येन हि आश्रीयमाणे विशेषः न आश्रितः भवति ।
 तत्र आर्धधातुकसामान्ये जग्ध्यादिषु कृतेषु यः यतः प्रत्ययः प्राप्नोति सः ततः भविष्यति ।
 सामान्याश्रयत्वात् विशेषस्य अनाश्रयः इति चेत् उवर्णाकारान्तेभ्यः ण्यद्विधिप्रसङ्गः ।
 सामान्याश्रयत्वात् विशेषस्य अनाश्रयः इति चेत् उवर्णाकारान्तेभ्यः ण्यत् प्राप्नोति ।
 लव्यम् पव्यम् इति ।
 आर्धधातुकसामान्ये गुणे कृति यि प्रत्ययसामान्य च वान्तादेशे हलन्तात् इति ण्यत् प्राप्नोति ।
 इह च दित्स्यम् धित्स्यम् आर्धधातुकसामान्ये अकारलोपे कृते हलन्तात् इति ण्यत् प्राप्नोति ।
 पौर्वापर्याभात् च सामान्येन अनुपपत्तिः ।
 पौर्वापर्याभात् च सामान्येन जग्ध्यादीनाम् अनुपपत्तिः ।
 न हि सामान्येन पौर्वापर्यम् अस्ति ।
 सिद्धम् तु सार्वधातुके प्रतिषेधात् ।
 सिद्धम् एतत् ।
 कथम् ।
 अविशेषेण जग्ध्यादीन् उक्त्वा सार्वधातुके न इति प्रतिषेधम् वक्ष्यामि ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् जग्ध्यादिषु आर्धधातुकाश्रयत्वात् सति तस्मिन् विधानम् इति ।
 परिहृतम् एतत् सामान्याश्रयत्वात् विशेषस्य अनाश्रयः इति ।
 ननु च उक्तम् सामान्याश्रयत्वात् विशेषस्य अनाश्रयः इति चेत् उवर्णाकारान्तेभ्यः ण्यद्विधिप्रसङ्गः इति ।
 न एषः दोषः ।
 वक्ष्यति तत्र अज्ग्रहणस्य प्रयोजनम् अजन्तभूतपूर्वमात्रात् अपि यथा स्यात् इति ।
 यत् अपि उच्यते पौर्वापर्याभात् च सामान्येन अनुपपत्तिः इति ।
 अर्थसिद्धिः एव एषा यत् सामान्येन पौर्वापर्यम् न अस्ति ।
 असति पौर्वापर्ये विषयसप्तमी विज्ञास्यते ।
 आर्धधातुकविषये इति ।
 अथ वा आर्धधातुकासु इति वक्ष्यामि ।
 कासु आर्धधातुकासु ।
 उक्तिषु युक्तिषु रूढिषु प्रतीतिषु श्रुतिषु सञ्ज्ञासु
 ल्यब्ग्रहणम् किमर्थम् न ति किति इति एव सिद्धम् ।
 ल्यपि कृते न प्राप्नोति ।
 इदम् इह सम्प्रधार्यम् ।
 ल्यप् क्रियताम् आदेशः इति ।
 किम् अत्र कर्तव्यम् ।
 परत्वात् ल्यप् ।
 अन्तरङ्गः आदेशः ।
 एवम् तर्हि सिद्धे सति यत् ल्यब्ग्रहणम् करोति तत् ज्ञापयति आचार्यः अन्तरङ्गान् अपि विधीन् बहिरङ्गः ल्यप् बाधते इति ।
 किम् एतस्य ज्ञापने प्रयोजनम् ।
 ल्यबदेशे उपदेशिवद्वचनम् अनादिष्टार्थम् बहिरङ्गलक्षणत्वात् इति वक्ष्यति ।
 तत् न वक्तव्यम् भवति ।
 जग्धिः विधिः ल्यपि यत् तत् अकस्मात् सिद्धम् अस्ति किति इति विधानात् ।
 हिप्रभृतीन् तु सदा बहिरङ्गः ल्यपा- भरति इति कृतम् तत् उ विद्धि ।
 एषः एव अर्थः जग्धौ सिद्धे अन्तरङ्गत्वात् ति किति इति ल्यप् उच्यते ।
 ज्ञापयति अन्तरङ्गाणाम् ल्यपा भवति बाधनम् ।
 घस्ल्̥भावे अचि उपसङ्ख्यानम् । घस्ल्̥भावे अचि उपसङ्ख्यानम् कर्तव्यम् ।
 प्रात्ति इति प्रघसः ।
 किमयम् वधिः व्यञ्जन्तः आहोस्वित् अदन्तः ।
 किम् च अतः ।
 यदि व्यञ्जनान्तः वधौ व्यञ्जनान्ते उक्तम् । किम् उक्तम् ।
 वध्यादेशे वृद्धितत्वप्रतिषेधः इड्विधिः च इति ।
 अथ अदन्तः न दोषः भवति ।
 यथा न दोषः तथा अस्तु ।
 इण्वत् इकः ।
 इण्वत् इकः इति वक्तव्यम् ।
 इह अपि यथा स्यात् ।
 अध्यगात् अध्यगाताम् ।
 इण्वत् इकः इति एव ।
 अधिगमयति अधिगमयतः अघिगमयन्ति ।
 इण्वत् इकः इति एव ।
 अघिजिगमिषति अधिजिगमिशतः अधिजिगमिषन्ति ।
 ङित्करणम् किमर्थम् ।
 गाङि अनुबन्धकरणम् विशेषणाऋथम् ।
 गाङि अनुबन्धकरणम् क्रियते विशेषणाऋथम् ।
 क्व विशेषणार्थेन अर्थः ।
 गाङ्कुटादिभ्यः अञ्णित् ङित् इति ।
 गाकुटादिभ्यः अञ्णित् ङित् इति इयति उच्यमाने इणादेशस्य अपि प्रसज्येत ।
 ज्ञापकम् वा सानुबन्धकस्य आदेशवचने इत्कार्याभावस्य ।
 अथ वा एतत् ज्ञापयति आचार्यः सानुबन्धकस्य आदेशे इत्कार्यम् न भवति इति ।
 किम् एतस्य ज्ञापने प्रयोजनम् ।
 प्रयोजनम् चक्षिङः ख्याञ् । ङितः इति आत्मनेपदम् न भवति ।
 लटः शतृशानचौ । लटः शतृशानचौ प्रयोजनम् ।
 पचमानः यजमानः इति ।
 टितः इति एत्वम् न भवति ।
 युवोः अनाकौ ।
 युवोः अनाकौ च प्रयोजनम् ।
 नन्दनः कारकः नन्दना कारिका इति ।
 उगिल्लक्षणौ ङीब्नुमौ न भवतः ।
 मेः च अननुबन्धकस्य अम्वचनम् ।
 मेः च अननुबन्धकस्य अम्वक्तव्यः ।
 अचिनवम् अकरवम् असुनवम् ।
 अत्यल्पम् इदम् उच्यते ।
 तिप्तिब्मिपाम् इति वक्तव्यम् ।
 इह अपि यथा स्यात् वेद वेत्थ ।
 अस्य ज्ञापकस्य सन्ति दोषाः सन्ति प्रयोजनानि ।
 दोषाः समाः भूयांसः वा ।
 तस्मात् न अर्थः अनेन ज्ञापकेन ।
 कथम् यानि प्रयोजनानि ।
 न एतानि सन्ति ।
 इह तावत् ।
 चक्षिङः ख्याञ् इति ।
 ञित्करणसामर्थ्यात् विभाषा आत्मनेपदम् भविष्यति ।
 लटः शतृशानचौ इति ।
 वक्ष्यति एतत् ।
 प्रकृतानाम् आत्मनेपदानाम् एत्वम् भवति इति ।
 युवोः अनाकौ इति ।
 वक्ष्यति एतत् ।
 सिद्धम् तु युवोः अननुनासिकत्वात् इति ।
 किम् अयम् कशादिः आहोश्वित् खयादिः ।
 चक्षिङः क्शाञ्ख्याञौ ।
 चकिङः ख्याञ् कशादिः खयादिः च ।
 खशादिः वा ।
 अथ वा खशादिः भविष्यति ।
 केन इदानीम् कशादिः भविष्यति ।
 चर्त्वेन ।
 अथ खयादिः कथम् ।
 असिद्धे शस्य यवचनम् विभाषा ।
 असिद्धे शस्य विभाषा यत्वम् वक्तव्यम् ।
 किम् प्रयोजनम् ।
 प्रयोजनम् सौप्रख्ये वुञ्विधिः ।
 सौप्रख्यः इति योपधलक्षणः वुञ्विधिः न भवति ।
 सौप्रख्यीयः ।
 वृद्धात् छः भवति ।
 निष्ठानत्वम् आख्याते ।
 आख्यातः इति निष्ठानत्वम् न भवति ।
 रुविधिः पुङ्ख्याने ।
 पुङ्ख्यानम् इति रुविधिः न भवति ।
 णत्वम् पर्याख्याते ।
 पर्याख्यानम् इति णत्वम् न भवति ।
 सस्थानत्वम् नमः ख्यात्रे ।
 नमः ख्यात्रे इति सस्थानत्वम् न भवति.
 वर्जने प्रतिषेधः । वर्जने प्रतिषेधः वक्तव्यः ।
 अवसञ्चक्ष्याः परिसञ्चक्ष्याः ।
 असनयोः च ।
 असनयोः च प्रतिषेधः वक्तव्यः ।
 नृचक्षाः रक्षः ।
 विचक्षणः इति ।
 बहुलम् तणि ।
 बहुलम् तणि इति वक्तव्यम् ।
 किम् इदम् तणि इति ।
 सञ्ज्ञाछन्दसोः ग्रहणम् ।
 किम् प्रयोजनम् ।
 अन्नवधकगात्रविचक्षणाजिराद्यर्थम् ।
 अन्न ।
 अन्नम् ।
 वधक ।
 वधकम् ।
 गात्र ।
 गात्रम् पश्य ।
 विचक्षण ।
 विचक्षणः ।
 अजिर ।
 अजिरे तिष्ठति ।
 घञपोः प्रतिषेधे क्यपः उपसङ्ख्यानम् ।
 घञपोः प्रतिषेधे क्यपः उपसङ्ख्यानम् कर्तव्यम् ।
 इह अपि यथा स्यात् ।
 समजनम् समज्या इति ।
 तत् तर्हि वक्तव्यम् ।
 न वक्तव्यम् ।
 अपि इति एव भविष्यति ।
 कथम् ।
 अपि इति न इदम् प्रत्ययग्रहणम् ।
 किम् तर्हि ।
 प्रत्याहारग्रहणम् ।
 क्व सन्निविष्टानाम् प्रत्याहारः ।
 अपः अकातात् प्रभृति आ क्यपः पकारात् ।
 यदि प्रत्याहारग्रहणम् संवीतिः न सिध्यति ।
 एवम् तर्हि न अर्थः उअप्सङ्ख्यानेन न अपि घञ्नपोः प्रतिषेधेन ।
 इदम् अस्ति ।
 चक्षिङः ख्याञ् वा लिटि इति ।
 ततः वक्ष्यामि ।
 अजेः वी भवति वा व्यवस्थितविभाषा च इति ।
 तेन इह च भविष्यति प्रवेता प्रवेतुम् प्रवीतः रथः , संवीतिः इति ।
 इह च न भविष्यति समाजः , उदाजः , समजः , उदजः , समजनम् उदजनम् , समज्या इति ।
 तत्र अयम् अपि अर्थः ।
 इदम् अपि सिद्धम् भवति प्राजिता इति ।
 किम् च भोः इष्यते एतत् रूपम् ।
 बाढम् इष्यते ।
 एवम् हि कः चित् वैयाकरणः आह ।
 कः अस्य रथस्य प्रवेता इति ।
 सूतः आह ।
 आयुष्मन् अहम् प्राजिता इति ।
 वैयाकरणः आह ।
 अपशब्दः इति ।
 सूतः आह ।
 प्रापित्ज्ञः देवानाम् प्रियः न तु इष्टज्ञः ।
 इष्यते एतत् रूपम् इति ।
 वैयाकरणः आह ।
 आहो खलु अनेन दुरुतेन बाध्यामहे इति ।
 सूतः आह ।
 न खलु वेञः सूतः ।
 सुवतेः एव सूतः ।
 यदि सुवतेः कुत्सा प्रयोक्तव्या ।
 दुःसूतेन इति वक्तव्यम् ।
 न तर्हि इदानीम् इदम् वा यौ इति वक्तव्यम् ।
 वक्तव्यम् च ।
 किम् प्रयोजनम् ।
 न इयम् विभाषा ।
 किम् तर्हि ।
 आदेशः अयम् विधीयते ।
 वा इति अयम् आदेशः भवति अजेः यौ परतः ।
 वायुः इति ।
 अणिञोः लुकि तद्राजात् युवप्रत्ययस्य उपसङ्ख्यानम् । अणिञोः लुकि तद्राजात् युवप्रत्ययस्य उपसङ्ख्यानम् कर्तव्यम् ।
 बौधिः पिता बौधीः पुत्रः औदुम्बरिः पिता औदुम्बरिः पुत्रः ।
 अपरः आह अणिञोः लुकि क्षत्रियगोत्रमात्रात् युवप्रत्ययस्य उपसङ्ख्यानम् कर्तव्यम् इति ।
 जाबालिः पिता जाबालिः पुत्रः ।
 अपरः आह ।
 अब्राह्मणगोत्रमात्रात् युवप्रत्ययस्य उपसङ्ख्यानम् कर्तव्यम् इति ।
 किम् प्रयोजनम् ।
 इदम् अपि सिद्धम् भवति ।
 भाण्डिजङ्घिः पिता भाण्डिजङ्घिः पुत्रः कार्णखरकिः पिता कार्णखरकिः पुत्रः ।
 तद्राजादीनाम् लुकि समासबहुत्वे प्रतिषेधः ।
 तद्राजादीनाम् लुकि समासबहुत्वे प्रतिषेधः ।
 प्रियः आङ्गः एषाम् ते इमे प्रियाङ्गाः ।
 प्रियः वाङ्गः एषाम् ते इमे प्रियवाङ्गाः इति ।
 किम् उच्यते समासबहुत्वे प्रतिषेधः इति यावता तेन एव चेत् कृतम् बहुत्वम् इति उच्यते न च अत्र तेन एव कृतम् बहुत्वम् ।
 भवति वै किम् चित् आचार्याः क्रियमाणम् अपि चोदयन्ति ।
 तत् वा कर्तव्यम् तेन एव चेत् बहुत्वम् इति समासबहुत्वे वा प्रतिषेधः वक्तव्यः इति ।
 अबहुत्वे च लुग्वचनम् ।
 अबहुत्वे च लुक् वक्तव्यः ।
 अतिक्रान्तः अङ्गान् अत्यङ्गः ।
 बहुवचने परतः यः तद्राजः इति एवम् कृत्वा चोद्यते ।
 अथ किमर्थम् पुनः इदम् न बहुवचने इति एव सिद्धम् ।
 न सिध्यति ।
 बहुवचने इति उच्यते न च अत्र बहुवचनम् पश्यामः ।
 प्रत्ययलक्षणेन भविष्यति ।
 न लुमता तस्मिन् इति प्रत्ययलक्षणस्य प्रतिषेधः ।
 न लुमता आङ्गस्य इति वक्ष्यामि ।
 न एवम् शक्यम् ।
 इह हि दोषः स्यात् ।
 पञ्चभिः गार्गीभिः क्रीतः पटः पञ्चगार्ग्यः दशगार्ग्यः इति ।
 द्वन्द्वे अबहुषु लुग्वचनम् ।
 द्वन्द्वे अबहुषु लुक् वक्तव्यः ।
 गर्गवत्सवाजाः इति ।
 इह च लुक् वक्तव्यः ।
 गर्गेभ्यः आगतम् गर्गरूप्यम् गर्गमयम् इति ।
 इह च अत्रयः इति उदात्तनिवृत्तिस्वरः प्राप्नोति ।
 सिद्धम् तु प्रत्ययार्थबहुत्वे लुग्वचनात् ।
 सिद्धम् एतत् ।
 कथम् ।
 प्रत्ययार्थबहुत्वे लुक् वक्तव्यः ।
 यदि प्रत्ययार्थबहुत्वे लुक् उच्यते अस्त्रियाम् इति वक्तव्यम् ।
 इह मा भूत् आङ्ग्यः स्त्रियः , वाङ्ग्यः स्त्रियः इति ।
 यस्य पुनः बहुवचने परतः लुक् उच्यते तस्य ईकारेण व्यवहितत्वात् न भविष्यति ।
 यस्य अपि बहुवचने परतः लुक् उच्यते तेन अपि अस्त्रियाम् इति वक्तव्यम् आम्बष्ठ्याः स्त्रियः सौवीर्याः स्त्रियः इति एवमर्थम् ।
 अत्र अपि चापा व्यवधानम् ।
 एकादेशे कृते न अस्ति व्यव्हदानम् ।
 एकादेशः पूवविधौ स्थानिवत् भवति इति स्थानिवद्भावात् व्यवधानम् एव ।
 द्वन्द्वे अबहुषु लुग्वचनम् ।
 द्वन्द्वे अबहुषु लुक् वक्तव्यः ।
 गर्गवत्सवाजाः इति ।
 गोत्रस्य बहुषु लोपिनः बहुवचनान्तस्य प्रवृत्तौ द्व्येकयोः अलुक् ।
 गोत्रस्य बहुषु लोपिनः बहुवचनान्तस्य प्रवृत्तौ द्व्येकयोः अलुक् वक्तव्यः ।
 बिदानाम् अपत्यम् माणवकः बैदः बैदौ ।
 किमर्थम् इदम् न अचि इति एव अलुक् सिद्धः ।
 अचि इति उच्यते ।
 न च अत्र अजादिम् पश्यामः ।
 प्रत्ययलक्षणेन ।
 वर्णाश्रये न अस्ति प्रत्ययलक्षणम् ।
 एकवचनद्विवचनान्तस्य प्रवृत्तौ बहुषु लोपः यूनि ।
 एकवचनद्विवचनान्तस्य प्रवृत्तौ बहुषु लोपः यूनि वक्तव्यः ।
 बैदस्य अपत्यम् बहवः माणवकाः बिदाः बैदयोः वा बिदाः ।
 अञ् यः बहुषु यञ् यः बहुषु इति उच्यमानः लुक् न प्राप्नोति ।
 मा भूत् एवम् ।
 अञन्तम् यत् बहुषु यञन्तम् यत् बहुषु इति एवम् भविष्यति ।
 न एवम् शक्यम् ।
 इह हि दोषः स्यात् ।
 काश्यपप्रतिकृतयः काश्यपाः इति ।
 न वा सर्वेषाम् द्वन्द्वे बह्वर्थत्वात् ।
 न वा एषः दोषः ।
 किम् कारणम् ।
 सर्वेषाम् द्वन्द्वे बह्वर्थत्वात् ।
 सर्वाणि द्वन्द्वे बह्वर्थानि ।
 कथम् ।
 युगपत् अधिकरणविवक्षायाम् द्वन्द्वः भवति ।
 ततः अयम् आह यस्य बहुवचने परतः लुक् ।
 यदि सर्वाणि द्वन्द्वे बह्वर्थानि अहम् अपि इदम् अचोद्यम् चोद्ये ।
 द्वन्द्वे अबहुषु लुग्वचनम् इति ।
 मम अपि सर्वत्र बहुवचनम् परम् भवति ।
 लुके कृते न प्राप्नोति ।
 प्रत्ययलक्षणेन ।
 न लुमता तस्मिन् इति प्रत्ययलक्षणस्य प्रतिषेधः ।
 न लुमता आङ्गस्य इति वक्ष्यामि ।
 ननु च उक्तम् न एवम् शक्यम् ।
 इह हि दोषः स्यात् ।
 पञ्चभिः गार्गीभिः क्रीतः पटः पञ्चगार्ग्यः दशगार्ग्यः इति ।
 इष्तम् एव एतत् सङ्गृहीतम् ।
 पञ्चगर्गः दशगर्गः इति एव भवितव्यम् ।
 तथा इदम् अपरम् अचोद्यम् चोद्ये ।
 गर्गरूप्यम् गर्गमयम् ।
 अत्र अपि बहुवचने इति एव सिद्धम् कथम् ।
 समर्थात् तद्धितः उत्पद्यते ।
 सामर्थ्यम् च सुबन्तेन ।
 ततः अयम् आह यस्य प्र्तययार्थबहुत्वे लुक् ।
 यदि समर्थात् तद्धितः उत्पद्यते अहम् अपि इदम् अचोद्यम् चोद्ये ।
 गोत्रस्य बहुषु लोपिनः बहुवचनान्तस्य प्रवृत्तौ द्व्येकयोः अलुक् इति ।
 कथम् ।
 यस्य अपि बहुवचने परतः लुक् तेन अपि अत्र अलुक् वक्तव्यः ।
 तस्य अपि हि अत्र बहुवचनम् परम् भवति ।
 न वक्तव्यः ।
 अचि इति एवम् अलुक् सिद्धः ।
 अचि इति उच्यते ।
 न च अत्र अजादिम् पश्यामः ।
 ननु च उक्तम् प्रत्ययलक्षणेन ।
 वर्णाश्रये न अस्ति प्रत्ययलक्षणम् इति ।
 यदि वा कानि चित् वर्णाश्रयाणि अपि प्रत्ययलक्षणेन भवन्ति तथा इदम् अपि भविष्यति ।
 अथ वा अविशेषेण अलुकम् उक्त्वा हलि न इति वक्ष्यामि ।
 यदि अविशेषेण अलुकम् उक्त्वा हलि न इति उच्यते बिदानाम् अपत्यम् बहवः माणवकाः बिदाः अत्र अपि अलुक् प्राप्नोति ।
 अस्तु ।
 पुनः अस्य युवबहुत्वे वर्तमानस्य लुक् भविष्यति ।
 पुनः अलुक् कस्मात् न भवति ।
 समर्थानाम् प्रथमस्य गोत्रप्रत्ययान्तस्य अलुक् उच्यते न च तत् समर्थानाम् प्रथमम् गोत्रप्रत्ययान्तम् ।
 किम् तर्हि ।
 द्वितीयम् अर्थम् उपसङ्क्रान्तम् ।
 अवश्यम् च एतत् एवम् विज्ञेयम् अत्रिभरद्वाजिका वसिष्ठकश्यपिका भृग्वङ्गिरसिका कुत्सकुशिका इति एवमर्थम् ।
 गर्गभार्गविकाग्रहणम् वा क्रियते ।
 तत् नियमार्थम् भविष्यति ।
 एतस्य एव द्वितीयम् अर्थम् उपसङ्क्रान्तस्य अलुक् भवति न अन्यस्य इति ।
 यत् अपि उच्यते एकवचनद्विवचनान्तस्य प्रवृत्तौ बहुषु लोपः यूनि वक्तव्यः इति ।
 मा भूत् एवम् अञ् यः बहुषु यञ् यः बहुषु इति ।
 अञन्तम् यत्बहुषु यञन्तम् यत् बहुषु इति एवम् भविष्यति ।
 ननु च उक्तम् न एवम् शक्यम् ।
 इह हि दोषः स्यात् ।
 काश्यपप्रतिकृतयः काश्यपाः इति ।
 न एषः दोषः ।
 लौकिकस्य तत्र गोत्रस्य ग्रहणम् ।
 न च एतत् लौकिकम् गोत्रम् ।
 यस्य बहुवचने परतः लुक् समासबहुत्वे तेन प्रतिषेधः वक्तव्यः तेन एव चेत् कृतम् बहुत्वम् इति वा वक्तव्यम् ।
 यस्य प्रत्ययार्थबहुत्वे लुक् तेन अस्त्रियाम् इति वक्तव्यम् ।
 यस्य बहुवचने परतः लुक् तस्य अयम् अधिकः दोषः अत्रः इति उदात्तनिवृत्तिस्वरः प्राप्नोति ।
 तस्मात् प्रत्ययार्थबहुत्वे लुक् इति एषः पक्षः ज्यायान् ।
 अथ इह कथम् भवितव्यम् ।
 गार्गी च बात्स्यः च इति ।
 यदि तावत् अस्त्रि विधिना आश्रीयते अस्ति अत्र अस्त्री इति कृत्वा भवितव्यम् लुका ।
 अथ स्त्री प्रतिषेधेन आश्रीयते अस्ति अत्र स्त्री इति कृत्वा भवितव्यम् प्रतिषेधेन ।
 किम् पुनः अत्र अर्थसतत्त्वम् ।
 देवाः एतत् ज्ञातुम् अर्हन्ति ।
 अथ यः लोप्यलोपिनाम् समासः तत्र कथम् भवितव्यम् ।
 उभयम् हि दृश्यते ।
 शरद्वत् शुनकदर्भात् भ्रुगुवत् साग्रायणेषु न उदात्तस्वरितोदयम् अगार्ग्यकाश्यपगालवानाम् इति ।
 यञादीनाम् एकद्वयोः वा तत्पुरुषे षष्ठ्याः उपसङ्ख्यानम् ।
 यञादीनाम् एकद्वयोः वा तत्पुरुषे षष्ठ्याः उपसङ्ख्यानम् कर्तव्यम् ।
 गार्ग्यस्य कुलम् गार्ग्यकुलम् गर्गकुलम् वा ।
 गार्ग्ययोः कुलम् गार्ग्यकुलम् गर्गकुलम् वा ।
 बैदस्य कुलम् बैदकुलम् बिदकुलम् वा ।
 बैदयोः कुलम् बैदकुलम् बिदकुलम् वा ।
 यञादीनाम् इति किमर्थम् ।
 आङ्गस्य कुलम् आङ्गकुलम्. आङ्गयोः कुलम् आङ्गकुलम् ।
 एकद्वयोः इति किमर्थम् ।
 गर्गाणाम् कुलम् गर्गकुलम् ।
 तत्पुरुषे इति किमर्थम्. गार्ग्यस्य समीपम् उपगार्ग्यम् ।
 षष्ठ्याः इति किम् ।
 शोभनगार्ग्यः परमगार्ग्यः ।
 किम् अयम् समुच्चयः ।
 प्राक्षु भरतेषु च इति ।
 आहोस्वित् भरतविशेषणम् प्राग्ग्रहणम् ।
 प्राञ्चः ये भरताः इति ।
 किम् च अतः ।
 यदि समुच्चयः भरतग्रहणम् अनर्थकम् ।
 न हि अन्यत्र भरता सन्ति ।
 अथ प्राग्ग्रहणम् भरतविशेषणम् प्राग्ग्रहणम् अनर्थकम् ।
 न हि अप्राञ्चः भरताः सन्ति ।
 एवम् तर्हि समुच्चयः ।
 ननु च उक्तम् भरतग्रहणम् अनर्थकम् ।
 न हि अन्यत्र भरता सन्ति इति ।
 न अनर्थकम्. ज्ञापकार्थम् ।
 किम् ज्ञाप्यते ।
 एतत् ज्ञापयति आचार्यः अन्यत्र प्राग्ग्रहणे भरतग्रहणम् न भवति इति ।
 किम् एतस्य ज्ञापने प्रयोजनम् ।
 इञः प्राचाम् भरत्ग्रहणम् न भवति ।
 औद्दालकिः पिता औद्दालकायनः पुत्रः इति ।
 गोपवनादिप्रतिषेधः प्राक् हरितादिभ्यः ।
 गोपवनादिप्रतिषेधः प्राक् हरितादिभ्यः द्रष्टव्यः ।
 हारितः हारितौ बहुषु हरिताः ।
 किमर्थम् अद्वन्द्वे इति उच्यते ।
 द्वन्द्वे मा भूत् इति ।
 न एतत् अस्ति प्रयोजनम् ।
 इष्यते एव द्वन्द्वे भ्रष्टककपिष्ठलाः भ्राष्टकिकापिष्थलयः इति ।
 अतः उत्तरम् पठति अद्वन्द्वे इति द्वन्द्वाधिकारनिवृत्त्यर्थम् ।
 अद्वन्द्वे इति उच्यते द्वन्द्वाधिकारनिवृत्त्यर्थम् ।
 द्वन्द्वाधिकारः निवर्तते ।
 तस्मिन् निवृत्ते अविशेषेण द्वन्द्वे च अद्वन्द्वे च भविष्यति ।
 आगस्त्यकौण्डिन्ययोः प्रकृतिनिपातनम् । आगस्त्यकौण्डिन्ययोः प्रकृतिनिपातनम् कर्तव्यम् ।
 अगस्तिकौण्डिनच् इति एतौ प्रकृत्यादेशौ भवतः इति वक्तव्यम् ।
 किम् प्रयोजनम् ।
 लुक्प्रतिषेधे वृद्ध्यर्थम् । लुक्प्रतिषेधे वृद्धिः यथा स्यात् ।
 प्रत्ययान्तनिपातने हि वृद्ध्यभावः ।
 प्रत्ययान्तनिपातने हि सति वृद्ध्यभावः स्यात् ।
 आगस्तीयाः कौण्डिन्याः इति ।
 यदि प्रक्र्टिनिपातनम् क्रियते केन इदानीम् प्रत्ययस्य लोपः भविष्यति ।
 अधिकारात् प्रत्ययलोपः ।
 अधिकारात् प्रत्ययलोपः भविष्यति ।
 तत् तर्हि प्रकृतिनिपातनम् कर्तव्यम् ।
 न कर्तव्यम् ।
 योगविभागः करिष्यते ।
 आगस्त्यकौण्डिन्ययोः बहुषु लुक् भवति ।
 ततः अगस्तिकुण्डिनच् इति एतौ प्रकृत्यादेशौ भवतः आगस्त्यकौण्डिन्ययोः इति ।
 एवम् अपि प्रत्ययान्तयोः एव प्राप्नोति ।
 प्रत्ययान्तात् हि भवान् षष्ठीम् उच्चारयति ।
 आगस्त्यकौण्डिन्ययोः इति ।
 न एषः दोषः ।
 यथा हि परिभाषितम् प्रत्ययस्य लुक्श्लुलुपः भवन्ति इति प्रत्ययस्य एव भविष्यति ।
 अवशिष्टस्य आदेशौ भविष्यतः ।
 ऊतः अचि ।ऊतः अचि इति वक्तव्यम् ।
 इह मा भूत् ।
 सनीस्रसः दनीध्वसः इति ।
 अथ ऊतः इति उच्यमाने इह कस्मात् न भवति ।
 योयूयः रोरूवः ।
 विहितविशेषणम् ऊकारान्तग्रहणन् ।
 ऊकारान्तात् यः विहितः इति ।
 तत् तर्हि वक्तव्यम् ।
 न वक्तव्यम् ।
 इष्टम् एव एतत् सङ्गृहीतम् ।
 सनीस्रंसः दनीध्वंसः इति एव भवितव्यम् ।
 गापोः ग्रहणे इण्पिबत्योः ग्रहणम् । गापोः ग्रहणे इण्पिबत्योः ग्रहणम् कर्तव्यम् ।
 इणः यः गाशब्दः पिबतेः यः पाशब्दः इति वक्तव्यम् ।
 इह मा भूत् ।
 अगासीत् नटः ।
 अपासीत् धनम् इति ।
 तत् तर्हि वक्तव्यम् ।
 न वक्तव्यम् ।
 इणः ग्रहणे तावत् वार्तम् ।
 निर्देशात् एव इदम् व्यक्तम् लुग्विकरणस्य ग्रहणम् इति ।
 पाग्रहणे च अपि वार्तम् ।
 वक्तव्यम् एव एतत् सर्वत्र एव पाग्रहणे अलुग्विकरणस्य ग्रहणम् इति ।
 तथासोः आत्मनेपदवचनम् ।
 तथासोः आत्मनेपदस्य ग्रहणम् कर्तव्यम् ।
 आत्मनेपदम् यौ तथासौ इति वक्तव्यम् ।
 एकवचनग्रहणम् वा ।
 अथ वा एकवचने ये तथासी इति वक्तव्यम् ।
 तत् च अवश्यम् अन्यतरत् कर्तव्यम् ।
 अवचने हि अनिष्टप्रसङ्गः ।
 अनुच्यमाने हि एतस्मिन् अनिष्टम् प्रसज्येत ।
 अतनिष्ट यूपम् ।
 असनिष्ट यूपम् इति ।
 तत् तर्हि वक्तव्यम् ।
 न वक्तव्यम् ।
 यदि अपि तावत् अयम् तशब्दः दृष्टापचारः अस्ति आत्मनेपदम् अस्ति एव परस्मैपदम् अस्ति एकवचनम् अस्ति बहुवचनम् अयम् खलु थास्शब्दः अदृष्टापचारः आत्मनेपदम् एकवचनम् एव ।
 तस्य अस्य कः अन्यः सहायः भवितुम् अर्हति अन्यत् अतः आत्मनेपदात् एकवचनात् च ।
 तत् यथा अस्यस् गोः द्वितीयेन अर्थः इति ।
 गौः एव आनीयते न अश्वः न गर्दभः ।
 आमः लेः लोपे लुङ्लोटोः उपसङ्ख्यानम् ।
 आमः लेः लोपे लुङ्लोटोः उपसङ्ख्यानम् कर्तव्यम् ताम् बैजवापयः विदाम् अक्रन् ।
 अत्र भवन्तः विदाम् कुर्वन्तु. तत् तर्हि वक्तव्यम् ।
 न वक्तव्यम् ।
 लिग्रहणम् निवर्तिष्यते ।
 यदि निवर्तते प्रत्ययमात्रस्य प्राप्नोति ।
 इष्यते च प्रत्ययमात्रस्य ।
 आतः च इष्यते ।
 एवम् हि आह कृञ् च अनुप्रयुज्यते लिटि इति ।
 यदि च प्रत्ययमात्रस्य लुक् भवति ततः एतत् उपपन्नम् भवति ।
 आमन्तेभ्यः णलः प्रतिषेधः ।
 आमन्तेभ्यः णलः प्रतिषेधः वक्तव्यः ।
 शशाम तताम ।
 वृद्धौ कृत्यायाम् आमः इति लुक् प्राप्नोति ।
 आमन्तेभ्यः अर्थवद्ग्रहणात् णलः अप्रतिषेधः ।
 आमन्तेभ्यः णलः अप्रतिषेधः ।
 अनर्थकः प्रतिषेधः अप्रतिषेधः ।
 लुक् कस्मात् न भवति शशाम तताम इति ।
 अर्थवतः आम्शब्दस्य ग्रहणम् ।
 न च एषः अर्थवान् ।
 आमन्तेभ्यः अर्थवद्ग्रहणात् णलः अप्रतिषेधः इति चेत् अमः प्रतिषेधः । आमन्तेभ्यः अर्थवद्ग्रहणात् णलः अप्रतिषेधः इति चेत् अमः प्रतिषेधः वक्तव्यः ।
 आम ।
 उक्तम् वा ।
 किम् उक्तम् ।
 सन्निपातलक्षणः विधिः अनिमित्तम् तद्विघातस्य इति ।
 किम् पुनः लुक् आदेशानाम् अपवादः आहोस्वित् कृतेषु आदेशेषु भवति ।
 लुक् आदेशापवादः । लुक् आदेशानाम् अपवादः ।
 तिङ्कृताभावः तु ।
 तिङ्कृतस्य तु अभावः ।
 कस्य ।
 पदत्वस्य ।
 सुबन्तपदत्वात् सिद्धम् ।
 सुबन्तम् पदम् इति पदसञ्ज्ञा भविष्यति ।
 कथम् स्वाद्युत्पत्तिः ।
 लकारस्य कृत्त्वात् प्रातिपदिकत्वम् तदाश्रयम् प्रत्ययविधानम् । लकारः कृत् ।
 कृत् प्रातिपदिकम् इति प्रातिपदिकसञ्ज्ञा ।
 तदाश्रयम् प्रत्ययविधानम् ।
 प्रातिपदिकाश्रयत्वात् स्वाद्युत्पत्तिः भविष्यति ।
 सुपः श्रवणम् प्राप्नोति ।
 अव्ययात् इति लुक् भविष्यति ।
 कथम् अव्ययत्वम् ।
 अव्ययत्वम् मकारान्तत्वात् ।
 कृदन्तम् मान्तम् अव्ययसञ्ज्ञम् भवति इति अव्ययसञ्ज्ञा भविष्यति ।
 स्वरः कथम् ।
 यत् प्रकारयाम् चकार ।
 स्वरः कृदन्तप्रकृतिस्वरत्वात् ।
 कृदन्तम् उत्तरपदम् प्रकृतिस्वरम् भवति इति एषः स्वरः भविष्यति ।
 तथा च निघातानिघातसिद्धिः ।
 तथा च निघातानिघातसिद्धिः भवति ।
 चक्षुष्कामम् याजयाम् चकार ।
 तिङ् अतिङः इति तस्य च अनिघातः ।
 तस्मात् च निघातः सिद्धः भवति ।
 नञा तु समासप्रसङ्गः ।
 नञा तु समासः प्राप्नोति ।
 न कारयम् न हारयाम् ।
 नञ् सुबन्तेन सह समस्यते इति समासः प्राप्नोति ।
 उक्तम् वा ।
 किम् उक्तम् ।
 असामर्थ्यात् इति ।
 न अत्र नञः आमन्तेन सामर्थ्यम् ।
 केन तर्हि ।
 तिङन्तेन ।
 न चकार कारयाम् ।
 न चकार हारयाम् इति ।
 अव्ययात् आपः लुग्वचनानर्थक्यम् लिङ्गाभावात् ।अव्ययात् आपः लुग्वचनम् अनर्थकम् ।
 किम् कारणम् ।
 लिङ्गाभावात् ।
 अलिङ्गम् अव्ययम् ।
 किम् इदम् भवान् सुपः लुकम् मृष्यति आपः लुकम् न मृष्यति ।
 यथा एव हि अलिङ्गम् अव्ययम् एवम् असङ्ख्यम् अपि ।
 सत्यम् एतत् ।
 प्रत्ययलक्षणम् आचार्यः प्रार्थयमानः सुपः लुकम् मृष्यति ।
 आपः पुनः अस्य लुकि सति न किम् चित् अपि प्रयोजनम् अस्ति ।
 उच्यमाने अपि एतस्मिन् स्वाद्युत्पत्तिः न प्राप्नोति ।
 किम् कारणम् ।
 एकत्वादीनाम् अभावात् ।
 एकत्वादिषु अर्थेषु स्वादयः विधीयन्ते ।
 न च एषाम् एकत्वादयः सन्ति ।
 अविशेषेण उत्पद्यन्ते ।
 उत्पन्नानाम् नियमः क्रियते ।
 अथ वा प्रकृतान् अर्थान् अपेक्ष्य नियमः ।
 के च प्रकृताः ।
 एकत्वादयः ।
 एकस्मिन् एकवचनम् न द्वयोः न बहुषु ।
 द्वयोः एव द्विवचनम् न एकस्मिन् न बहुषु ।
 बहुषु एव बहुवचनम् न एकस्मिन् न द्वयोः इति ।
 अथ वा आचार्यप्रवृत्तिः ज्ञापयति उत्पद्यन्ते अव्ययेभ्यः स्वादयः इति यत् अयम् अव्ययात् आपसुपः इति सुब्लुकम् शास्ति ।
 न अव्ययीभावात् अतः इति योगव्यवसानम् ।
 न अव्ययीभावात् अतः इति योगः व्यवसेयः ।
 न अव्ययीभावात् अकारान्तात् सुपः लुक् भवति ।
 ततः अम् तु अपञ्चम्याः इति ।
 किमर्थः योगविभागः ।
 पञ्चम्याः अम्प्रतिषेधार्थम् । पञ्चम्याः अमः प्रतिषेधः यथा स्यात् ।
 एकयोगे हि उभयोः प्रतिषेधः ।
 एकयोगे हि सति उभयोः प्रतिषेधः स्यात् अमः अलुकः च ।
 सः तर्हि योगविभागः कर्तव्यः ।
 न कर्तव्यः ।
 तुः नियामकः ।
 तुः क्रियते ।
 स नियामकः भविष्यति ।
 अम् एव अपञ्चम्याः इति ।
 अमि पञ्चमीप्रतिषेधे अपादानग्रहणम् ।
 अमि पञ्चमीप्रतिषेधे अपादानग्रहणम् कर्तव्यम् ।
 अपादानपञ्चम्याः इति वक्तव्यम् ।
 किम् प्रयोजनम् ।
 कर्मप्रवचनीययुक्ते अप्रतिषेधार्थम् । कर्मप्रवचनीययुक्ते मा भूत् ।
 आपाटलिपुत्रम् वृष्टः देवः ।
 न वा उत्तरपदस्य कर्मप्रवचनीययोगात् समासात् पञ्चम्यभावः ।
 न वा वक्तव्यम् ।
 किम् कारणम् ।
 उत्तरपदम् अत्र कर्मप्रवचनीययुक्तम् ।
 उत्तरपदस्य कर्मप्रवचनीययोगात् समासात् पञ्चमी न भविष्यति ।
 यदा च समासः कर्मप्रवचनीययुक्तः भवति तदा प्रतिषेधः ।
 तत् यथा ।
 आ उपकुम्भात् आ उपमणिकात् इति ।
 सप्तम्याः ऋद्धिनदीसमाससङ्ख्यावयवेभ्यः नित्यम् । सप्तम्याः ऋद्धिनदीसमाससङ्ख्यावयवेभ्यः नित्यम् इति वक्तव्यम् ।
 ऋद्धि ।
 सुमरम् सुमगधम् ।
 नदीसमासः ।
 उन्मत्तगङ्गम् लोहितगङ्गम् ।
 सङ्ख्यावयव ।
 एकविंसतिभारद्वाजम् त्रिपञ्चाशत्गौतमम् ।
 टिताम् टेः एविधेः लुटः डारौरसः पूर्वविप्रतिषिद्धम् ।
 टिताम् टेः एविधेः लुटः डारौरसः भवन्ति पूर्वविप्रतिषेधेन ।
 टेः एत्वस्य अवकाशः पचते पचेते पचन्ते ।
 डारौरसाम् अवकाशः श्वः कर्ता श्वः कर्तारौ श्वः कर्तारः ।
 इह उभयम् प्राप्नोति ।
 श्वः अधेता श्वः अध्येतारौ श्वः अध्येतारः ।
 डारौरसः भवन्ति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 आत्मनेपदानाम् च इति वचनात् सिद्धम् ।
 आत्मनेपदानाम् च डारौरसः भवन्ति इति वक्तव्यम् ।
 तत् च समसङ्ख्यार्थम् । तत् च अवश्यम् आत्मनेपदग्रहणम् कर्तव्यम् समसङ्ख्यार्थम् ।
 सङ्ख्यातनुदेशः यथा स्यात् ।
 अक्रियमाणे हि आत्मनेपदग्रहणे शट् स्थानिनः त्रयः आदेशाः ।
 वैषम्यात् सङ्ख्यातानुदेशः न प्राप्नोति ।
 पूर्वविप्रतिषेधार्थेन तावत् न अर्थः आत्मनेपदग्रहणेन ।
 इदम् इह सम्प्रधार्यम् ।
 डारौरसः क्रियन्ताम् टेः एत्वम् इति ।
 किम् अत्र कर्तव्यम् ।
 परत्वात् एत्वम् ।
 नित्याः डारौरसः ।
 कृते अपि एत्वे प्रप्नुवन्ति अकृते अपि प्राप्नुवन्ति ।
 टेः एत्वम् अपि नित्यम् ।
 कृतेषु अपि डारौरस्सु प्राप्नोति अकृतेषु अपि प्राप्नोति ।
 अनित्यम् एत्वम् ।
 अन्यस्य कृतेषु डारौरस्सु प्राप्नोति अन्यस्य अकृतेषु ।
 शब्दान्तरस्य च प्राप्नुवन् विधिः अनित्यः भवति ।
 डारौरसः अपि अनित्याः ।
 अन्यस्य कृते एत्वे प्राप्नुवन्ति अन्यस्य अकृते ।
 शब्दान्तरस्य प्राप्नुवन्तः अनित्या भवन्ति ।
 उभयोः अनित्ययोः परत्वात् एत्वम् ।
 एत्वे कृते पुनःप्रसङ्गविज्ञानात् डारौरसः भविष्यन्ति ।
 समसङ्ख्यार्थेन च अपि न अर्थः आत्मनेपदग्रहणेन ।
 स्थाने अन्तरमेन व्यवस्था भविष्यति ।
 कुतः आन्तर्यम् ।
 अर्थतः ।
 एकार्थस्य एकार्थः द्व्यर्थस्य द्व्यर्थः बह्वर्थस्य बह्वर्थः ।
 अथ वा आदेशाः अपि षट् एव निर्दिश्यन्ते ।
 कथम् ।
 एकशेषनिर्देशात् ।
 एकशेषनिर्देशः अयम् ।
 अथ एतस्मिन् एकशेषनिर्देशे सति किम् अयम् कृतैकशेषाणाम् द्वन्द्वः ।
 डा च डा च डा रौ च रौ च रौ रः च रः च रः. डा च रौ च रः च डारौरसः इति ।
 आहोस्वित् कृतद्वन्द्वानाम् एकशेषः ।
 डा च रौ च रः च डारौरसः ।
 डारौरसः च डारौरसः च डारौरसः इति ।
 किम् च अतः ।
 यदि कृतैकशेषाणाम् द्वन्द्वः अनिष्टः समसङ्ख्यः प्राप्नोति एकवचनद्विवचनयोः डा प्राप्नोति ।
 बहुवचनैकवचनयोः रौ प्राप्नोति द्विवचनबहुवचनयोः च रः प्राप्नोति ।
 अथ कृतद्वन्द्वानाम् एकशेषः न दोषः भवति ।
 यथा न दोषः तथा अस्तु ।
 किम् पुनः अत्र ज्यायः ।
 उभयम् इति आह ।
 उभयम् हि दृश्यते ।
 बहु शक्तिकिटकम् बहूनि शक्तिकिटकानि बहु स्थालीपिठरम् बहूनि स्थालीपिठरानि ।
 डारौरसः कृते टेः ए यथात् द्वित्वम् प्रसारणे समस्ङ्ख्येन न अर्थ अस्ति ।
 सिद्धम् स्थाने अर्थतः अन्तराः ।
 आन्तर्यतः व्यवस्था ।
 त्रयः एव इमे भवन्तु सर्वेषाम् ।
 टेः एत्वम् च परत्वात् कृते अपि तस्मिन् इमे सन्तु ।
 डाविकारस्य शित्करणम् सर्वादेशार्थम् ।
 डाविकारः शित् कर्तव्यः ।
 किम् प्रयोजनम् ।
 सर्वादेशार्थम् ।
 शित् सर्वस्य इति सर्वादेशः यथा स्यात् ।
 अक्रियमाणे हि शकारे अलः अन्त्यस्य विधयः भवन्ति इति अन्तस्य प्रसज्येत ।
 निघातप्रसङ्गः तु ।
 निघातः तु प्रप्नोति ।
 श्वः कर्ता ।
 तासेः परम् लसार्वधातुकम् अनुदात्तम् भवति इति एषः स्वरः प्राप्नोति ।
 यत् तावत् उच्यते डाविकारस्य शित्करणम् सर्वादेशार्थम् इति ।
 सिद्धम् अलः अन्त्यविकारात् ।
 सिद्धम् एतत् ।
 कथम् ।अलः अन्त्यविकारात् ।
 अस्तु अयम् अलः अन्त्यस्य ।
 का रूपसिद्धिः कर्ता ।
 डिति टेः लोपात् लोपः ।
 डिति टेः लोपेन लोपः भविष्यति ।
 अभत्वात् न प्राप्नोति ।
 डित्करणसामर्थ्यात् भविष्यति ।
 अनित्त्वात् वा ।
 अथ वा अनित्त्वात् एतत् सिद्धम् ।
 किम् इदम् अनित्त्वात् इति ।
 अन्त्यस्य अयम् स्थाने भवन् न प्रत्ययः स्यात् ।
 असत्याम् प्रत्ययसञ्ज्ञायाम् इत्सञ्ज्ञा न ।
 असत्याम् इत्सञ्ज्ञायाम् लोपः न ।
 असति लोपे अनेकाल् ।
 यद अनेकाल् तदा सर्वादेशः ।
 यदा सर्वादेशः तदा प्रत्ययः ।
 यदा प्रत्ययः तदा इत्सञ्ज्ञा ।
 यदा इत्सञ्ज्ञा तदा लोपः ।
 प्रश्लिष्टनिर्देशात् वा ।
 अथ वा प्रश्लिष्टनिर्देशः अयम् ।
 डा आ डा ।
 सः अनेकाल्शित् सर्वस्य इति सर्वादेशः भविष्यति ।
 यदा तर्हि अयम् अन्त्यस्य स्थाने भवति तदा तिङ्ग्रहणेन ग्रहणम् न प्राप्नोति ।
 तिङ्ग्रहणम् एकदेशविकृतस्य अनन्यत्वात् ।
 एकदेशविकृतम् अनन्यवत् भवति इति तिङ्ग्रहणेन ग्रहणम् भविष्यति स्वरः कथम् ।
 स्वरे विप्रतिषेधात् सिद्धम् ।
 डारौरसः क्रियन्ताम् अनुदात्तत्वम् इति किम् अत्र कर्तव्यम् ।
 परत्वात् अनुदात्तत्वम् ।
 नित्याः डारौरसः ।
 कृते अपि अनुदात्तत्वे प्रप्नुवन्ति अकृते अपि प्रप्नुवन्ति ।
 अनुदात्तत्वम् अपि नित्यम् ।
 कृतेषु कृतेषु अपि डारौरस्सु प्राप्नोति अकृतेषु अपि प्राप्नोति ।
 अनित्यम् अनुदात्तत्वम् ।
 अन्यस्य कृतेषु डारौरस्सु प्राप्नोति अन्यस्य अकृतेषु ।
 शब्दान्तरस्य च प्राप्नुवन् विधिः अनित्यः भवति ।
 डारौरसः अपि अनित्याः ।
 अन्यथास्वरस्य कृते अनुदात्तत्वे प्राप्नुवन्ति अन्यथास्वरस्य अकृते ।
 स्वरभिन्नस्य च प्राप्नुवन्तः अनित्याः भवन्ति ।
 उभयोः अनित्ययोः परत्वात् अनुदात्तत्वम् ।
 अनुदात्तत्वे कृते पुनःप्रसङ्गविज्ञातात् डारौरसः ।
 टिलोपे उदात्तनिवृत्तिस्वरेण सिद्धम् ।
 न सिध्यति ।
 किम् कारणम् ।
 अन्तरङ्गत्वात् डारौरसः ।
 तत्र अन्तरङ्गत्वात् डारौरस्सु कृतेषु अनुदात्तत्वम् क्रियताम् टिलोपः इति किम् अत्र कर्तव्यम् ।
 परत्वात् टिलोपेन भवितव्यम् ।
 एवम् तर्हि स्वरे विप्रतिषेधात् सिद्धम् ।
 न्याय्यः एव अयम् स्वरे विप्रतिषेधः ।
 इदम् इह सम्प्रधार्यम् ।
 अनुदात्तत्वम् क्रियताम् उदात्तनिवृत्तिस्वरः इति ।
 किम् अत्र कर्तव्यम् ।
 परत्वात् अनुदात्तत्वम् ।
 अनुदात्तत्वे कृते पुनःप्रसङ्गविज्ञानात् उदात्तनिवृत्तिस्वरः भविष्यति ।
 तत् एतत् क्व सिद्धम् भवति ।
 यत् पित् वचनम् ।
 यत् अपित् वचनम् तत्र न सिध्यति ।
 तत्र अपि सिद्धम् ।
 कथम् इदम् अद्य लसार्वधातुकानुदात्तत्वम् प्रत्ययस्वरस्य अपवादः ।
 न च अपवादविषये उत्सर्गः अभिनिविशते ।
 पूर्वम् हि अपवादाः अभिनिविशन्ते पश्चात् उत्सर्गाः ।
 प्रकल्प्य वा अपवादविषयम् ततः उत्सर्गः अभिनिविशते ।
 तत् न तावत् कदा चित् प्रत्ययस्वरः भवति ।
 अपवादम् लसार्वधातुकनुदात्तत्वम् प्रतीक्षते ।
 तत्र अनुदात्तत्वम् क्रियताम् लोपः इति ।
 यदि अपि परत्वात् लोपः सः असौ अविद्यमानोदात्तत्वे अनुदात्ते उदात्तः लुप्यते ।
 प्रत्ययस्वरापवादः लसार्वधातुकानुदात्तम् ।
 तेन तत्र न प्रसक्तः प्रत्ययस्वरः कदा चित् ।
 प्रत्ययस्वरः तु तासेः वृत्तिसन्नियोगशिष्टः ।
 तेन च अपि असौ उदात्तः लोप्स्यते ।
 तथा न दोषः ।
