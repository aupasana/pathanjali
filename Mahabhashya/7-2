 सिचि वृद्धौ ओकारप्रतिषेधः ।
 सिचि वृद्धौ ओकारस्य प्रतिषेधः वक्तव्यः ।
 उदवोढाम् , उदवोढम् , उदवोढ इति ।
 सः तर्हि प्रतिषेधः वक्तव्यः ।
 न वक्तव्यः ।
 ओकारात् वृद्धिः विप्रतिषेधेन ।
 ओत्त्वम् क्रियताम् वृद्धिः इति ।
 वृद्धिः भविष्यति विप्रतिषेधेन ।
 ओकारात् वृद्धिः विप्रतिषेधेन इति चेत् ओत्त्वाभावः ।
 ओकारात् वृद्धिः विप्रतिषेधेन इति चेत् ओत्त्वस्य अभावः ।
 उदवोढाम् , उदवोढम् ।
 उदवोढ इति ।
 न एषः दोषः ।
 उक्तम् तत्र वर्णग्रहणस्य प्रयोजनम् वृद्धौ अपि कृतायाम् ओत्त्वम् यथा स्यात् ।
 पुनःप्रसङ्गविज्ञानात् वा सिद्धम् यथा प्रसारणादिषु द्विर्वचनम् ।
 अथ वा पुनःप्रसङ्गात् अत्र वृद्धौ कृतायाम् ओत्त्वम् भविष्यति ।
 सौढामित्रौ बहिरङ्गलक्षणत्वात् सिद्धम् ।
 बहिरङ्गलक्षणा वृद्धिः ।
 अन्तरङ्गम् ओत्त्वम् ।
 असिद्धम् बहिरङ्गम् अन्तरङ्गे
 अन्तग्रहणम् किमर्थम् न अतः र्लः इति एव उच्यते ।
 केन इदानीम् तदन्तस्य भविष्यति ।
 तदन्तविधिना ।
 इदम् तर्हि प्रयोजनम् ।
 अयम् अन्तशब्दः अस्ति एव अवयववाची ।
 तत् यथा ।
 वस्त्रान्तः , वसनान्तः ।
 अस्ति सामीप्ये वर्तते ।
 तत् यथा ।
 उदकान्तम् गतः ।
 उदकसमीपम् गतः इति गम्यते ।
 तत् यः सामीप्ये वर्तते तस्य इदम् ग्रहणम् यथा विज्ञायेत ।
 अङ्गान्तौ यौ रेफलकारौ तयोः समीपे यः अकारः तस्य यथा स्यात् ।
 इह मा भूत् ।
 अश्वल्लीत् , अवभ्रीत्
 हल्ग्रहणम् किमर्थम् ।
 समुच्चयः यथा विज्ञायेत ।
 वदिव्रज्योः च हलन्तस्य च अचः इति ।
 न एतत् अस्ति प्रयोजनम् ।
 अज्ग्रहणात् एव अत्र समुच्चयः भविष्यति ।
 वदिव्रज्योः च अचः च इति ।
 अस्ति अन्यत् अज्ग्रहणे प्रयोजनम् वदिव्रजिविशेषणम् यथा विज्ञायेत ।
 वदिव्रज्योः एचः इति ।
 यदि एतावत् प्रयोजनम् स्यात् वदिव्रज्योः अतः इति एवम् ब्रूयात् ।
 अथ वा एतत् अपि न ब्रूयात् ।
 अतः इति वर्तते ।
 इदम् तर्हि प्रयोजनम् हलन्तस्य यथा स्यात् अजन्तस्य मा भूत् ।
 कस्य पुनः अजन्तस्य प्राप्नोति ।
 अकारस्य ।
 अचिकीर्षीत् , अजिहीर्षीत् ।
 लोपः अत्र बाधकः भविष्यति ।
 आकारस्य तर्हि प्राप्नोति ।
 अयासीत् , अवासीत् ।
 न अस्ति अत्र विशेषः सत्याम् वा वृद्धौ असत्याम् वा ।
 सन्ध्यक्षरस्य तर्हि प्राप्नोति ।
 न वै सन्ध्यक्षरम् अन्त्यम् अस्ति ।
 ननु च इदम् अस्ति ढलोपे कृते उदवोढाम् , उदवोढम् , उदवोढ इति ।
 असिद्धः ढलोपः तस्य असिद्धत्वात् न एतत् अन्त्यम् भवति ।
 अतः उत्तरम् पठति ।
 हल्ग्रहणम् इटि प्रतिषेधार्थम् ।
 हल्ग्रहणम् क्रियते इटि प्रतिषेधार्थम् ।
 न इटि इति प्रतिषेधम् वक्ष्यति सः हलन्तस्य यथा स्यात् अजन्तस्य मा भूत् ।
 अलावीत् , अपावीत् ।
 न वा अनन्तरस्य प्रतिषेधात् ।
 न वा एतत् प्रयोजनम् अस्ति ।
 किम् कारणम् ।
 अनन्तरस्य प्रतिषेधात् ।
 अनन्तरम् यत् वृद्धिविधानम् तत् प्रतिषिध्यते ।
 कुतः एतत् ।
 अनन्तरस्य विधिः वा भवति प्रतिषेधः वा इति ।
 तत् च अनन्त्यार्थम् ।
 तत् च अनन्तरम् वृद्धिविधानम् अनन्त्यार्थम् विज्ञायते ।
 कथम् पुनः अनन्तरम् वृद्धिविधानम् अनन्त्यार्थम् शक्यम् विज्ञातुम् ।
 अन्त्यस्य वचनानर्थक्यात् ।
 अन्त्यस्य वृद्धिविधाने प्रयोजनम् न अस्ति इति कृत्वा अनन्तरम् वृद्धिविधानम् अनन्त्यार्थम् विज्ञायते ।
 अतः विभाषार्थम् तर्हि इदम् वक्तव्यम् ।
 अतः हलादेः लघोः इति विभाषा वृद्धिम् वक्ष्यति सा हलन्तस्य यथा स्यात् अजन्तस्य मा भूत् ।
 अचिकीर्षीत् , अजिहीर्षीत् ।
 अतः विभाषार्थम् इति चेत् सिद्धम् वृद्धेः लोपबलीयस्त्वात् ।
 अतः विभाषार्थम् इति चेत् तत् अन्तरेण अपि हल्ग्रहणम् सिद्धम् ।
 कथम् ।
 वृद्धेः लोपबलीयस्त्वात् ।
 वृद्धेः लोपः बलीयान् भवति इति ।
 इदम् इह सम्प्रधार्यम् ।
 वृद्धिः क्रियताम् लोपः इति किम् अत्र कर्तव्यम् ।
 परत्वात् वृद्धिः ।
 नित्यः लोपः ।
 कृतायाम् अपि वृद्धौ प्राप्नोति अकृतायाम् अपि ।
 अनित्यः लोपः न हि कृतायाम् वृद्धौ प्राप्नोति ।
 परत्वात् सगिड्भ्याम् भवितव्यम् ।
 न अत्र सगिटौ प्राप्नुतः ।
 किम् कारणम् ।
 एकाचः तौ वलि इति वा ।
 एकाचः सगिटौ उच्येते अथ वा वलि इति तत्र अनुवर्तते ।
 किम् पुनः कारणम् एकाचः तौ वली इति वा ।
 दर्द्रातेः मा भूत् इति ।
 दरिद्रातेः न सगिड्भ्याम् भवितव्यम् ।
 उक्तम् एतत् दरिद्रातेः आर्धधातुके लोपः सिद्धः च प्रत्ययविधौ इति ।
 यः च इदानीम् प्रत्ययविधौ सिद्धः सिद्धः असौ सगिड्विधौ ।
 एवमर्थम् एव तर्हि एकाज्ग्रहणम् अनुवर्त्यम् अत्र सगिटौ मा भूताम् इति ।
 सः एषः नित्यः लोपः वृद्धिम् बाधिष्यते ।
 कम् पुनः भवान् वृद्धेः अवकाशम् मत्वा आह नित्यः लोपः इति ।
 अनवकाशा वृद्धिः लोपम् बाधिष्यते ।
 सावकाशा वृद्धिः ।
 कः अवकाशः ।
 अनन्त्यः 
 अकणीत् , अकाणीत् ।
 कथम् पुनः सति अन्त्ये अनन्त्यस्य वृद्धिः स्यात् ।
 भवेत् यः अता अङ्गम् विशेषयेत् तस्य अनन्त्यस्य न स्यात् ।
 वयम् तु खलु अङ्गेन अकारम् विशेषयिष्यामः ।
 तत्र अनन्त्यः वृद्धेः अवकाशः अन्त्यस्य लोपः बाधकः भविष्यति ।
 एवम् वृद्धेः लोपबलीयस्त्वात् ।
 अथ वा आरभ्यते पूर्वविप्रतिषेधः ण्यल्लोपौ इयङ्यण्गुणवृद्धिदीर्घत्वेभ्यः पूर्वविप्रतिषिद्धम् ।
 सा तर्हि एषा अनन्त्यार्था वृद्धिः हलन्तस्य यथा स्यात् अजन्तस्य मा भूत् ।
 अपिपठिषीत् ।
 एतत् अपि न अस्ति प्रयोजनम् ।
 कथम् ।
 हलादेः इति न एषा बहुव्रीहेः षष्ठी 
 हल् आदिः यस्य सः अयम् हलादिः हलादेः इति ।
 का तर्हि ।
 कर्मधारयात् पञ्चमी ।
 हल् आदिः हलादिः हलादेः परस्य इति ।
 यदि कर्मधारयात् पञ्चमी अचकासीत् अत्र प्राप्नोति ।
 सिचा अनन्तर्यम् विशेषयिष्यामः ।
 हलादेः परस्य सिचि अनन्तरस्य इति ।
 यदि सिचा आनन्तर्यम् विशेष्यते अकणीत् , अकाणीत् अत्र न प्राप्नोति ।
 वचनात् भविष्यति ।
 इह अपि तर्हि वचनात् प्राप्नोति ।
 अचकासीत् ।
 येन न अव्यवधानम् तेन व्यवहिते अपि वचनप्रामाण्यात् ।
 केन च न अव्यवधानम् ।
 वर्णेन एकेन ।
 सङ्गातेन पुनः व्यवधानम् भवति न च भवति ।
 यदि सिचा आनन्तर्यम् विशेष्यते अस्तु बहुव्रीहेः षष्ठी ।
 कस्मात् न भवति ।
 अपिपठिषीत् ।
 व्यवहितत्वात् ।
 एवम् तर्हि अतिदूरम् एव इदम् हल्ग्रहणम् अनुसृतम् ।
 हल्ग्रहणम् अनन्त्यार्थम् ।
 अज्ग्रहणम् अनिगर्थम्
 किमर्थम् जागर्तेः वृद्धिप्रतिषेधः उच्यते ।
 सिचि वृद्धिः मा भूत् इति ।
 न एतत् अस्ति प्रयोजनम् ।
 जागर्तेः गुणः उच्यते वृद्धिविषये प्रतिषेधविषये च सः बाधकः भविष्यति ।
 गुणे तर्हि कृते रपरत्वे च हलन्तलक्षणा वृद्धिः प्राप्नोति ।
 न इटि इति तस्याः प्रतिषेधः भविष्यति ।
 इयम् तर्हि प्रतिषेधोत्तरकाला वृद्धिः आरभ्यते अतः र्लान्तस्य इति ।
 अपरः आह 
 कक्ष्यया कक्ष्या निमातव्या ।
 सिचि वृद्धिः च प्राप्नोति गुणाः च ।
 गुणः भवति ।
 गुणे कृते रपरत्वे च हलन्तलक्षणा वृद्धिः प्राप्नोति न इटि इति च तस्याः प्रतिषेधः भवति ।
 प्रतिषेधोत्तरकालम् अतः हलादेः लघोः इति विभाषा वृद्धिः प्राप्नोति न च किम् चित् ।
 अतः र्लान्तस्य इति च वृद्धिः प्राप्नोति न च किम् चित्
 किमर्थम् पुरस्तात् प्रतिषेधः उच्यते न विध्युत्तरकालः प्रतिषेधः क्रियेत ।
 तत् यथा अन्यत्र अपि विध्युत्तरकालाः प्रतिषेधाः भवन्ति ।
 क्व अन्यत्र ।
 कर्तरि कर्मव्यतिहारे न गतिहिंसार्थेभ्यः इति ।
 देवताद्वन्द्वे च न इन्द्रस्य परस्य ।
 तत्र अयम् अपि अर्थः द्विः इड्ग्रहणम् न कर्तव्यम् भवति प्रकृतम् अनुवर्तते ।
 न एवम् शक्यम् ।
 इडर्थम् सार्वधातुकग्रहणम् लिङः सलोपे सन्निहितम् तत् विच्छिद्येत ।
 यदि पुनः न वृद्भ्यः चतुर्भ्यः इति अत्र एव उच्येत ।
 किम् कृतम् भवति ।
 विध्युत्तरकालाः च एव प्रतिषेधः कृअतः भवति द्विः च इड्ग्रहणम् न कर्तव्यम् इडर्थम् च सार्वधातुकग्रहणम् लिङः सलोपे सन्निहितम् भवति ।
 तत्र अयम् अपि अर्थः द्विः प्रतिषेधः न कर्तव्यः इति एतस्मात् नियमात् इट् प्रसज्येत ।
 कृसृभृवृस्तुद्रुश्रुस्रुवः लिटि इति एषः योगः प्रतिषेधार्थः भविष्यति ।
 यदि एषः योगः प्रतिषेधार्थः यः एतस्मात् योगात् इट् परिप्राप्यते नियमात् सः न सिध्यति 
 पेचिव , पेचिम , शेकिव, शेकिम ।
 एवम् तर्हि कृसृभृ , इति एतेषाम् ग्रहणम् नियमार्थम् भविष्यति स्तुद्रुश्रुस्रुवाम् प्रतिषेधार्थम् वृङ्वृञोः ज्ञापकार्थम् ।
 एवम् अपि सामान्यविहितस्य एव इटः प्रतिषेधः विज्ञायेत विशेषविहितः च अयम् थलि इति ।
 पुरस्तात् पुनः प्रतिषेधे सति अनारभ्यापवादः अयम् भवति तेन यावान् इण् नाम तस्य सर्वस्य एव प्रतिषेधः सिद्धः भवति ।
 यदि खलु अपि एषः अभिप्रायः तत् न क्रियते इति पुरस्तात् अपि प्रतिषेधे सति तत् न करिष्यते ।
 कथम् ।
 इदम् अस्ति न इट् वशि कृति इति ।
 ततः वक्ष्यामि ।
 आर्धधातुकस्य वलादेः इति ।
 इट् इति अनुवर्तते न इति निवृत्तम्
 अथ कृद्ग्रहणम् किमर्थम् ।
 इह मा भूत् ।
 बिभिदिव , बिभिदिम इति ।
 न एतत् अस्ति प्रयोजनम् ।
 कृसृभृवृस्तुद्रुश्रुस्रुवः लिटि इति एतस्मात् नियमात् अत्र इट् भविष्यति ।
 न अत्र तेन परिप्रापणम् प्राप्नोति ।
 किम् कारणम् ।
 प्रकृतिलक्षणस्य प्रतिषेधस्य सः प्रत्यारम्भः प्रत्ययलक्षणः च अयम् प्रतिषेधः ।
 उभयोः सः प्रत्यारम्भः ।
 कथम् ज्ञायते ।
 वृङ्वृञोः ग्रहणात् ।
 कथम् कृत्वा ज्ञापकम् ।
 इमौ वृङ्वृञौ उदात्तौ तयोः प्रकृतिलक्षणः प्रत्ययलक्षणः च ।
 ततः किम् ।
 तुल्यजातीये असति यथा एव प्रकृतिलक्षणस्य नियामकः भवति एवम् प्रत्ययलक्षणस्य अपि नियामकः भविष्यति ।
 इदम् तर्हि प्रयोजनम् ।
 इह मा भूत् ।
 रुदिवः , रुदिमः ।
 एतत् अपि न अस्ति प्रयोजनम् ।
 उपरिष्टात् योगविभागः करिष्यते ।
 आर्धधातुकस्य ।
 यत् एतत् अनुक्रान्तम् एतत् आर्धधातुकस्य द्रष्टव्यम् ।
 ततः इट् वलादेः इति ।
 तत्र एतावत् द्रष्टव्यम् यदि किम् चित् तत्र अन्यत् अपि आर्धधातुकग्रहणस्य प्रयोजनम् अस्ति ।
 अथ न किम् चित् इह वा कृद्ग्रहणम् क्रियेत तत्र वा आर्धधातुकग्रहणम् कः नु अत्र विशेषः ।
 न इट् वरम् अनादौ कृति ।
 वरम् अनादौ कृति इट्प्रतिषेधम् प्रयोजयति ।
 ईशिता , ईशितुम् , ईश्वरः ।
 व ।
 र ।
 दीपिता , दीपितुम् , दीप्रः ।
 र ।
 म ।
 भसिता , भसितुम् , भस्म ।
 म ।
 न ।
 यतिता , यतितुम् , यत्नः ।
 अथ अन्ये ये वशादयः तत्र कथम् ।
 उणादयः अव्युत्पन्नानि प्रातिपदिकानि
 तितुत्रेषु अग्रहादीनाम् ।
 तितुत्रेषु अग्रहादीनाम् इति वक्तव्यम् ।
 इह मा भूत् ।
 निगृहितिः , उपस्निहितः , निकुचितिः , निपठितिः इति
 एकाज्ग्रहणम् किमर्थम् ।
 एकाज्ग्रहणम् जागर्त्यर्थम् ।
 एकाज्ग्रहणम् क्रियते जागर्तेः इट्प्रतिषेधः मा भूत् इति ।
 जागरिता , जागरितुम् ।
 न एतत् अस्ति प्रयोजनम् ।
 उपदेशे अनुदात्तात् इति उच्यते जागर्तिः च उपदेशे उदात्तः ।
 न ब्रूमः इहार्थम् जागर्त्यर्थम् एकाज्ग्रहणम् कर्तव्यम् इति ।
 किम् तर्हि ।
 उत्तरार्थम् ।
 श्र्युकः किति इति इट्प्रतिषेधम् वक्ष्यति सः जागर्तेः मा भूत् ।
 जागरितः , जागरितवान् इति ।
 एतत् अपि न अस्ति प्रयोजनम् ।
 जागर्तेः गुणः उच्यते वृद्धिविषये प्रतिषेधविषये च सः बाधकः भविष्यति ।
 तत्र गुणे कृते रपरत्वे च कृते अनुगन्तत्वात् इट्प्रतिषेधः न भविष्यति ।
 ननु च उपदेशाधिकारात् प्राप्नोति ।
 उपदेशग्रहणम् निवर्तयिष्यते ।
 यदि निवर्त्यते स्तीर्त्वा , पूर्त्वा , इत्त्वोत्त्वयोः कृतयोः रपरत्वे च अनुगन्तत्वात् इट्प्रतिषेधः न प्राप्नोति ।
 न एषः दोषः ।
 आनुपूर्व्या सिद्धम् एतत् ।
 न अत्र अकृते इट्प्रतिषेधे इत्त्वोत्त्वे प्राप्नुतः ।
 किम् कारणम् ।
 न क्त्वा सेट् इति कित्त्वप्रतिषेधात् ।
 इदम् तर्हि ।
 आतिस्तीर्षति , निपुपूर्षति ।
 इत्त्वोत्त्वयोः कृतयोः रपरत्वे च्xअ अनुगन्तत्वात् इट्प्रतिषेधः न प्राप्नोति ।
 मा भूत् एवम् श्र्युकः किति इति ।
 इट् सनि वा इति एवम् भविष्यति ।
 इदम् तर्हि ।
 आस्तीर्णम् , निपूर्ताः पिण्डाः ।
 इत्त्वोत्त्वयोः कृतयोः रपरत्वे च अनुगन्तत्वात् इट्प्रतिषेधः न प्राप्नोति ।
 मा भूत् एवम् ।
 इट् सनि वा इति सनि विभाषा यस्य विभाषा इति प्रतिषेधः भविष्यति ।
 इहार्थम् एव तर्हि वध्यर्थम् एकाज्ग्रहणम् कर्तव्यम् ।
 वधः इट्प्रतिषेधः मा भूत् इति ।
 वधिषीष्ट इति ।
 एतत् अपि न अस्ति प्रयोजनम् ।
 क्रियमाणे अपि वा एकाज्ग्रहणे वधः इट्प्रतिषेधः प्राप्नोति ।
 वधिषीष्ट इति ।
 किम् कारणम् ।
 वधः इट्प्रतिषेधः सन्निपाते एकाच्त्वात् प्रकृतेः च अनुदात्तत्वात् ।
 सन्निपाते च एव हि वधिः एकाच् श्रूयते प्रकृतिः च अस्य अनुदात्ता ।
 किम् पुनः कारणम् एवम् विज्ञायते उपदेशे अनुदात्तात् एकाचः श्रूयमाणात् इति ।
 यङ्लोपार्थम् ।
 यङ्लोपे मा भूत् इति ।
 बेभिदिता , बेभिदितुम् , चेच्छिदिता , चेच्छिदितुम् ।
 एकाचः उपदेशे अनुदात्तात् इति उपदेशवचनम् अनुदात्तविशेषणम् चेत् कृञादिभ्यः लिटि नियमानुपपत्तिः अप्राप्तत्वात् प्रतिषेधस्य ।
 एकाचः उपदेशे अनुदात्तात् इति उपदेशवचनम् अनुदात्तविशेषणम् चेत् कृञादिभ्यः लिटि नियमस्य अनुपपत्तिः ।
 किम् कारणम् ।
 अप्राप्तत्वात् प्रतिषेधस्य ।
 द्विर्वचने कृते उपदेशे अनुदात्तात् एकाचः श्रूयमाणात् इति इट्प्रतिषेधः न प्राप्नोति ।
 असति इट्प्रतिषेधे नियमः न उपपद्यते ।
 असति नियमे कः दोषः ।
 तत्र पचादिभ्यः इड्वचनम् ।
 तत्र पचादिभ्यः इट् वक्तव्यः ।
 पेचिम , शेकिम ।
 सनः च इट्प्रतिषेधः ।
 सनः च इट्प्रतिषेधः वक्तव्यः ।
 बिभित्सति , चिच्छित्सति ।
 द्विर्वचने कृते उपदेशे अनुदात्तात् एकाचः श्रूयमाणात् इति इट्प्रतिषेधः न प्राप्नोति ।
 इह च नीत्तः तत्वे कृते अनच्कत्वात् इट्प्रतिषेधः न प्राप्नोति ।
 न एषः दोषः ।
 आनुपूर्व्या सिद्धम् एतत् ।
 न अत्र अकृते इट्प्रतिषेधे तत्वम् प्राप्नोति ।
 किम् कारणम् ।
 ति किति इति उच्यते ।
 यत् अपि उच्यते एकाचः उपदेशे अनुदात्तात् इति उपदेशवचनम् अनुदात्तविशेषणम् चेत् कृञादिभ्यः लिटि नियमानुपपत्तिः अप्राप्तत्वात् प्रतिषेधस्य इति मा भूत् नियमः ।
 ननु च उक्तम् तत्र पचादिभ्यः इड्वचनम् इति ।
 न एषः दोषः ।
 उक्तम् तत्र थल्ग्रहणस्य प्रयोजनम् समुच्चयः यथा विज्ञायेत थलि च सेटि क्ङिति च सेटि इति ।
 यत् अपि उच्यते सनः च इट्प्रतिषेधः इति ।
 उभयविशेषणत्वात् सिद्धम् ।
 उभयम् उपदेशग्रहणेन विशेषयिष्यामः ।
 उपदेशे अनुदात्तात् उपदेशे एकाचः इति ।
 यङ्लोपे च तदन्तद्विर्वचनात् ।
 सन्यङन्तस्य स्थाने द्विर्वचनम् तत्र सम्प्रमुग्धत्वात् प्रकृतिप्रत्ययस्य नष्टः सः भवति यः सः एकाजुपदेशे अनुदात्तः ।
 अथ अपि द्विःप्रयोगः द्विर्वचनम् एवम् अपि न दोषः ।
 न हि अस्य भिद्युपदेशे उपदेशः ।
 अथ अपि भिद्युपदेशे उपदेशः एवम् अपि न दोषः ।
 अकारेण व्यवहितत्वात् न भविष्यति ।
 ननु च लोपे कृते न अस्ति व्यवधानम् ।
 स्थानिवद्भावात् व्यवधानम् एव ।
 न सिध्यति ।
 पूर्वविधौ स्थानिवद्भावः न च अयम् पूर्वविधिः ।
 एवम् तर्हि पूर्वस्मात् अपि विधिः पूर्वविधिः ।
 कः पुनः उपदेशः न्याय्यः ।
 यः कृत्स्नः ।
 कः च कृत्स्नः ।
 यः उभयोः ।
 यदि तर्हि यः उभयोः सः कृत्स्नः सः च न्याय्यः वधः इट्प्रतिषेधः प्राप्नोति ।
 आवधिषीष्ट इति ।
 न एषः दोषः ।
 आद्युदात्तनिपातनम् करिष्यते सः निपातनस्वरः प्रकृतिस्वरस्य बाधकः भविष्यति ।
 एवम् अपि उपदेशिवद्भावः वक्तव्यः ।
 यथा एव हि सः निपातनस्वरः प्रकृतिस्वरम् बाधते एवम् प्रत्ययस्वरम् अपि बाधेत 
 आवधिषीष्ट इति ।
 न एषः दोषः ।
 आर्धधातुकीयाः सामान्येन भवन्ति अनवस्थितेषु प्रत्ययेषु ।
 तत्र आर्धधातुकसामान्ये वधिभावे कृते सतिशिष्टत्वात् प्रत्ययस्वरः भविष्यति ।
 अथ के पुनः अनुदात्ताः ।
 आदन्ताः , अदरिद्राः ।
 इवर्णान्ताः च अश्विश्रिडीशीदीधीवेवीङः ।
 उवर्णान्ताः युरुणुक्षुक्ष्णुस्नूर्णुवर्जम् ।
 ऋदन्ताः च अजागृवृङ्वृञः ।
 शकिः कवर्गान्तानाम् ।
 पचिवचिसिचिमुचिरिचिविचिप्रच्छियजिभजिसृजित्यजिभुजिभ्रस्जिभञ्जिरुजियुजिणिजिविजिसिञ्जिस्वञ्जयः चवर्गान्तानाम् ।
 सदिशदिहदिच्छिदितुदिस्विदिभिदिस्कन्दिक्षुदिखिद्यतिविन्दिविद्यतिराधियुधिबुधिशुधिक्रुधिरुधिसाधिव्यधिबन्धिसिध्यतिहनिमन्यतयः तवर्गान्तानाम् ।
 तपितिपिवपिशपिचुपिलुपिलिपिस्वप्यापिक्षिपिसृपितृपिदृपियभिरभिलभियमिरमिनमिगमयः पवर्गान्तानाम् ।
 रुशिरिशिदिशिविशिलिशिस्पृशिदृशिक्रुशिमृशिदंशित्विषिकृषिश्लिषिविषिपिषितुषिदुषिद्विषिघसिवसिदहिदिहिवहिदुहिनहिरुहिलिहिमिहयः च उष्मान्तानाम् ।
 वसिः प्रसारणी
 कृञः असुटः ।
 कृञः असुटः इति वक्तव्यम् ।
 इह मा भूत् ।
 सञ्चस्करिव , सञ्चस्करिम ।
 तत् तर्हि वक्तव्यम् ।
 न वक्तव्यम् ।
 गुणे कृते रपरत्वे च अनुगन्तत्वात् इट्प्रतिषेधः न भविष्यति ।
 एवम् अपि उपदेशाधिकारात् प्राप्नोति ।
 तस्मात् असुटः इति वक्तव्यम्
 श्विग्रहणम् किमर्थम् न प्रसारणे कृते प्रसारणपूर्वत्वे च उगन्तात् इति एव सिद्धम् ।
 अतः उत्तरम् पठति ।
 श्विग्रहणम् इदन्तत्वात् उपदेशस्य ।
 श्विग्रहणम् क्रियते इदन्तत्वात् उपदेशस्य ।
 उपदेशः उगन्तात् इति उच्यते श्वयतिः च उपदेशः इदन्तः
 यस्य विभाषा अविदेः ।
 यस्य विभाषा अविदेः इति वक्तव्यम् ।
 इह मा भूत् ।
 विदितः , विदितवान् इति ।
 तत् तर्हि वक्तव्यम् ।
 न वक्तव्यम् ।
 यदुपाधेः विभाषा तदुपाधेः प्रतिषेधः ।
 शाब्विकरणस्य विभाषा लुग्विकरणः च अयम्
 किमर्थः योगविभागः न आदितः विभाषा भावादिकर्मणोः इति एव उच्यते ।
 केन इदानीम् कर्तरि प्रतिषेधः भविष्यति ।
 यस्य विभाषा इति अनेन ।
 एवम् तर्हि सिद्धे सति यत् योगविभागम् करोति तत् ज्ञापयति आचार्यः यदुपाधेः विभाषा तदुपाधेः प्रतिषेधः इति ।
 किम् एतस्य ज्ञापने प्रयोजनम् ।
 यस्य विभाषा अविदेः इति उक्तम् तत् न वक्तव्यम् भवति
 क्षुब्धम् मन्थाभिधाने ।
 क्षुब्धम् मन्थाभिधाने इति वक्तव्यम् ।
 क्षुभितम् मन्थेन इति एव अन्यत्र ।
 क्षुब्ध ।
 स्वान्त ।
 स्वान्तम् मनोऽभिधाने ।
 स्वान्तम् मनोऽभिधाने इति वक्तव्यम् ।
 स्वनितम् मनसा इति एव अन्यत्र ।
 स्वान्त ।
 ध्वान्त ।[ ध्वान्तम् तमोऽभिधाने ।] ध्वान्तम् तमोऽभिधाने इति वक्तव्यम् ।
 ध्वनितम् तमसा इति एव अन्यत्र ।
 [ऋ लग्न ।
 लग्नम् सक्ताभिधाने ।
 लग्नम् सक्ताभिधाने इति वक्तव्यम् ।
 लगितम् सक्तेन इति एव अन्यत्र ।
 लग्न ।
 म्लिष्ट ।
 म्लिष्टम् अविस्पष्टाभिधाने ।
 म्लिष्टम् अविस्पष्टाभिधाने इति वक्तव्यम् ।
 म्लेच्छितम् विस्पष्टेन इति एव अन्यत्र ।
 म्लिष्टा ।
 विरिब्ध ।
 विरिब्धम् स्वराभिधाने ।
 विरिब्धम् स्वराभिधाने इति वक्तव्यम् ।
 विरेभितम् स्वरेण इति एव अन्यत्र ।
 विरिब्ध ।
 फाण्ट ।
 फाण्टम् अनायासाभिधाने ।
 फाण्टम् अनायासाभिधाने इति वक्तव्यम् ।
 फणितम् एव अन्यत्र ।
 फाण्ट ।
 बाढ ।
 बाढम् बृशाभिधाने ।
 बाढम् बृशाभिधाने इति वक्तव्यम् ।
 बाहितम् एव अन्यत्र ।
 ]
 किम् इदम् वैयात्ये इति ।
 वियातभावः वैयात्यम्
 दृढनिपातनम् किमर्थम् न दृहेः न इट् भवति इति एव उच्येत ।
 दृढनिपातनम् नकारहकारलोपार्थम् परस्य च डत्वार्थम् ।
 दृढनिपातनम् क्रियते नकारहकारलोपार्थम् ।
 नकारहकारलोपः यथा स्यात् ।
 परस्य च ढत्वार्थम् ।
 परस्य च ढत्वम् यथा स्यात् ।
 अनिड्वचने हि रभावाप्रसिद्धिः अलघुत्वात् ।
 अनिड्वचने हि रभावस्य अप्रसिद्धिः ।
 द्रढीयान् ।
 किम् कारणम् ।
 अलघुत्वात् ।
 नलोपवचनम् च ।
 नलोपः च वक्तव्यः ।
 इह च परिद्रढय्य गतः ल्यपि लघुपूर्वस्य इति अयादेशः न स्यात् ।
 इह च पारिदृढी कन्या इति गुरूपोत्तमलक्षणः ष्यङ् प्रसज्येत
 परिवृढः इति किमर्थम् निपात्यते न परिपूर्वात् वृहेः न इट् भवति इति एव उच्येत ।
 परिवृढनिपातनम् च ।
 किम् ।
 नकारहकारलोपार्थम् परस्य च ढत्वार्थम् अनिड्वचने हि रभावाप्रसिद्धिः अलघुत्वात् नलोपवचनम् च इति एव ।
 परिव्रढीयान् इति रः ऋतः हलादेः लघोः इति रभावः न स्यात् ।
 इह च परिव्रढय्य गतः इति ल्यपि लघुपूर्वस्य इति अयादेशः न स्यात् ।
 इह च पारिवृढी कन्या इति गुरूपोत्तमलक्षणः ष्यङ् प्रसज्येत
 किमर्थम् अविशब्दने इति उच्यते न विशब्दने चुरादिणिचा भवितव्यम् ।
 एवम् तर्हि सिद्धे सति यत् अयम् अविशब्दने इति आह तत् ज्ञापयति आचार्यः विशब्दने घुषेः विभाषा णिच् भवति इति ।
 किम् एतस्य ज्ञापने प्रयोजनम् ।
 महीपालवचः श्रुत्वा जुघुषुः पुष्यमाणवाः ।
 एषः प्रयोगः उपपन्नः भवति
 किम् इदम् अध्ययनाभिधायिकायाम् निष्ठायाम् निपातनम् क्रियते आहोस्वित् अध्ययने चेत् वृतिः वर्तते इति ।
 किम् च अतः ।
 यदि अध्ययनाभिधायिकायाम् निष्ठायाम् निपातनम् क्रियते सिद्धम् वृत्तः गुणः वृत्तम् पारायणम् वृत्तम् गुणस्य वृत्तम् पारायणस्य इति न सिध्यति ।
 अथ विज्ञायते अध्ययने चेत् वृतिः वर्तते इति न दोषः भवति ।
 यथा न दोषः तथा अस्तु ।
 अध्ययने चेत् वृतिः वर्तते इति अपि वै विज्ञायमाने न सिध्यति ।
 किम् कारणम् ।
 वृतिः अयम् अकर्मकः ।
 अकर्मकाः च अपि ण्यन्ताः सकर्मकाः भवन्ति ।
 अकर्म्कः च अत्र वृतिः ।
 कथम् पुनः ज्ञायते अकर्मकः अत्र वृतिः इति ।
 अकर्मकाणाम् भावे क्तः भवति इति एवम् अत्र भावे क्तः भवति ।
 तत्र उदितः क्त्वि विभाषा यस्य विभाषा इति इट्प्रतिषेधः भविष्यति ।
 अथ णिग्रहणम् किमर्थम् ।
 वृत्तनिपातने णिग्रहणम् अण्यन्तस्य अवधारणप्रतिषेधार्थम् ।
 वृत्तनिपातने णिग्रहणम् क्रियते अण्यन्तस्य अवधारणम् मा भूत् इति ।
 कैमर्थक्यात् नियमः भवति ।
 विधेयम् न अस्ति इति कृत्वा ।
 इह च अस्ति विधेयम् ।
 किम् ।
 ण्यधिकात् वृतेः इट्प्रतिषेधः विधेयः ।
 तत्र अपूर्वः विधिः अस्तु नियमः अस्तु इति अपूर्वः एव विधिः भविष्यति न नियमः ।
 कुतः नु खलु एतत् अधिकार्थे आरम्भे सति ण्यधिकस्य भविष्यति न पुनः सनधिकस्य वा स्यात् यङधिकस्य वा इति ।
 तस्मात् णिग्रहणम् कर्तव्यम् ।
 अथ किमर्थम् निपातनम् क्रियते ।
 निपातनम् णिल्पेड्गुणप्रतिषेधार्थम् ।
 निपातनम् क्रियते णिल्पार्थम् इड्गुणप्रतिषेधार्थम् च
 दान्तशान्तयोः किम् निपात्यते ।
 दान्तशान्तयोः उपधादीर्घत्वम् च ।
 किम् च ।
 णिलोपेट्प्रतिषेधौ च ।
 उपधादीर्घत्वम् अनिपात्यम् ।
 वृद्ध्या सिद्धम् ।
 न सिध्यति ।
 मिताम् ह्रस्वः इति ह्रस्वत्वेन भवितव्यम् ।
 एवम् तर्हि अनुनासिकस्य क्विझलोः क्ङिति इति एवम् अत्र दीर्घत्वम् भविष्यति ।
 न सिध्यति ।
 किम् कारणम् ।
 णिचा व्यवहितत्वात् ।
 णिलोपे कृते न अस्ति व्यवधानम् ।
 स्थानिवद्भावात् व्यवधानम् एव ।
 प्रतिषिध्यते अत्र स्थानिवद्भावः दीर्घविधिम् प्रति न स्थानिवत् इति ।
 अथ स्पष्टच्छन्नयोः किम् निपात्यते ।
 स्पष्टच्छन्नयोः उपधाह्रस्वत्वम् च ।
 किम् च ।
 णिलोपेट्प्रतिषेधौ
 घुषिस्वनोः वावचनम् इट्प्रतिषेधात् विप्रतिषेधेन ।
 घुषिस्वनोः वावचनम् इट्प्रतिषेधात् भवति विप्रतिषेधेन ।
 घुषेः इट्प्रतिषेधस्य अवकाशः असम्पूर्वात् अविशब्दनम् ।
 घुष्टा रज्जुः , घुष्टः मार्गः ।
 वावचनस्य अवकाशः सम्पूर्वात् विशब्दनम् ।
 सङ्घुष्टम् वाक्यम् , सङ्घुषितम् वाक्यम् ।
 सम्पूर्वात् अविशब्दने उभयम् प्राप्नोति ।
 सङ्घुष्टा रज्जुः , सङ्घुषिता रज्जुः ।
 वावचनम् भवति विप्रतिषेधेन ।
 स्वनः इट्प्रतिषेधस्य अवकाशः अनाङ्पूर्वात् मनोऽभिधानम् ।
 स्वान्तम् मनः ।
 वावचनस्य अवकाशः अङ्पूर्वात् अमनोऽभिधानम् ।
 आस्वान्तः देवदत्तः , आस्वनितः देवदत्तः ।
 आङ्पूर्वात् मनोऽभिधाने उभयम् प्राप्नोति ।
 आस्वान्तम् मनः ।
 आस्वनितम् मनः ।
 वावचनम् भवति विप्रतिषेधेन
 हृषेः लोमकेशकर्तृकस्य इति वक्तव्यम् ।
 हृष्टानि लोमानि , हृषितानि लोमानि , हृष्टम् लोमभिः , हृषितम् लोमभिः , हृष्टाः केशाः , हृषिताः केशाः , हृष्टम् केशैः , हृषितम् केशैः ।
 विस्मितप्रतीघातयोः इति वक्तव्यम् ।
 हृष्टः देवदत्तः , हृषितः देवदत्तः , हृष्टाः दन्ताः , हृषिताः दन्ताः
 अपचितः इति किम् निपात्यते ।
 चायः चिभावः निपात्यते ।
 अपचितः ।
 क्तिनि नित्यम् इति वक्तव्यम् ।
 अपचितिः
 आर्धधातुकग्रहणम् किमर्थम् ।
 यथा वलादिग्रहणम् आर्धधातुकविशेषणम् विज्ञायेत ।
 वलादेः आर्धधातुकस्य इति ।
 अथ अक्रियमाणे आर्धधातुकग्रहणे कस्य वलादिग्रहणम् विशेषणम् स्यात् ।
 अङ्गस्य इति वर्तते ।
 अङ्गविशेषणम् ।
 तत्र कः दोषः ।
 अङ्गस्य वलादेः आदितः इट् प्रसज्येत आडाड्वत् ।
 तत् यथा आडाटौ अङ्गस्य आदितः भवतः तद्वत् ।
 क्रियमाणे अपि आर्धधातुकग्रहणे अनिष्टम् शक्यम् विज्ञातुम् ।
 वलादेः आर्धधातुकस्य यत् अङ्गम् इति ।
 अक्रियमाणे च इष्टम् ।
 अङ्गस्य यः वलादिः इति ।
 किम् च अङ्गस्य वलादिः ।
 निमित्तम् ।
 यस्मिन् अङ्गम् इति एतत् भवति ।
 कस्मिन् च एतत् भवति ।
 प्रत्यये ।
 यावता क्रियमाणे च अनिष्टम् विज्ञायते अक्रियमाणे च इष्टम् तत्र अक्रियमाणे एव इष्टम् विज्ञास्यामः ।
 इदम् तर्हि प्रयोजनम् ।
 इह मा भूत् ।
 आस्ते, शेते ।
 एतत् अपि न अस्ति प्रयोजनम् ।
 रुदादिभ्यः सार्वधातुके इति एतन्नियमार्थम् भविष्यति ।
 रुदादिभ्यः एव सार्वधातुकः इट् भवति न अन्येभ्यः इति ।
 एवम् अपि वृक्षत्वम् , वृक्षता अत्र प्राप्नोति ।
 एवम् तर्हि विहितविशेषणम् धातुग्रहणम् ।
 धातोः यः विहितः ।
 ननु धातोः एव अयम् विहितः ।
 न च अयम् धातोः इति एवम् विहितः ।
 क्व पुनः धातुग्रहणम् प्रकृतम् ।
 ऋतः इत् धातोः इति ।
 तत् वै षष्ठीनिर्दिष्टम् पञ्चमीनिर्दिष्टेन च इह विहितः शक्यते विशेषयितुम् ।
 अथ इदानीम् षष्ठीनिर्दिष्टेन च अपि विहितः शक्यते विशेषयितुम् शक्यम् आर्धधातुकग्रहणम् अकर्तुम् इति
 स्नुक्रमोः अनात्मनेपदनिमित्ते चेत् कृति उपसङ्ख्यानम् ।
 स्नुक्रमोः अनात्मनेपदनिमित्ते चेत् कृति उपसङ्ख्यानम् कर्तव्यम् ।
 प्रस्नविता , प्रस्नवितुम् , प्रस्नवितव्यम् , प्रक्रमिता , प्रक्रमितुम् , प्रक्रमितव्यम् ।
 तत् तर्हि वक्तव्यम् ।
 न वक्तव्यम् ।
 अविशेषेण स्नुक्रमोः इडागमम् उक्त्वा आत्मनेपदपरे न इति वक्ष्यामि ।
 आत्मनेपदपरप्रतिषेधे तत्परपरसीयुडेकादेशेषु प्रतिषेधः ।
 आत्मनेपदपरप्रतिषेधे च तत्परपरसीयुडेकादेशेषु प्रतिषेधः वक्तव्यः ।
 तत्परपरे तावत् 
 प्रसुस्नूषिष्यते , प्रचिक्रंसिष्यते ।
 सीयुटि 
 प्रस्नोषीष्त , प्रक्रंसीष्ट ।
 एकादेशे ।
 प्रस्नोष्यन्ते , प्रक्रंस्यन्ते ।
 एकादेशे कृते व्यपवर्गाभावात् न प्राप्नोति ।
 अन्तादिवद्भावेन व्यपवर्गः ।
 उभयतः आश्रये न अन्तादिवत् ।
 एवम् तर्हि एकादेशः पूर्वविधिम् प्रति स्थानिवत् भवति इति स्थानिवद्भावात् व्यपवर्गः ।
 तत्परपरसीयुटोः तर्हि प्रतिषेधः वक्तव्यः ।
 सिद्धम् तु स्नोः आत्मनेपदेन समानपदस्थस्य इट्प्रतिषेधात् ।
 सिद्धम् एतत् ।
 कथम् ।
 स्नोः आत्मनेपदेन समानपदस्थस्य न इट् भवति इति वक्तव्यम् ।
 यदि स्नोः आत्मनेपदेन समानपदस्थस्य इट् न भवति इति उच्यते प्रस्नविता इव आचरति प्रस्नवित्रीयते अत्र न प्राप्नोति ।
 बहिरङ्गलक्षणम् अत्र आत्मनेपदम् ।
 क्रमोः च ।
 क्रमोः च आत्मनेपदेन समानपदस्थस्य इट् न भवति इति वक्तव्यम् ।
 अथ किमर्थम् क्रमेः पृथग्ग्रहणम् क्रियते न स्नुक्रमिभ्याम् इति एव उच्येत ।
 कर्तरि च आत्मनेपदविषयात् कृति न इति वक्ष्यत्गि तत् क्रमेः एव स्यात् स्नोः मा भूत् ।
 व्यतिप्रस्नवितारौ , व्यतिप्रस्नतिवारः ।
 कर्तरि च आत्मनेपदविषयात् कृति ।
 कर्तरि च आत्मनेपदविषयात् कृति प्रतिषेधः वक्तव्यः ।
 प्रक्रन्ता , उपक्रन्ता ।
 तत् तर्हि इदम् बहु वक्तव्यम् ।
 स्नोः आत्मनेपदेन समानपदस्थस्य इट् न भवति इति वक्तव्यम् ।
 क्रमेः च इति वक्तव्यम् ।
 कर्तरि च आत्मनेपदविषयात् कृति इति वक्तव्यम् ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् स्नुक्रमोः अनात्मनेपदनिमित्ते चेत् कृति उपसङ्ख्यानम् इति ।
 न एषः दोषः ।
 स्नुक्रमी एव आत्मनेपदनिमित्तत्वेन विशेषयिष्यामः ।
 न चेत् स्नुक्रमी आत्मनेपदस्य निमित्ते इति ।
 कथम् पुनः धातुः नाम आत्मनेपदस्य निमित्तम् स्यात् ।
 धातुः एव निमित्तम् ।
 आह हि भगवान् अनुदात्तङितः आत्मनेपदम् शेषात् कर्तरि परस्मैपदम् इति ।
 यत्र तर्हि धातुः न आश्रीयते भावकर्मणोः इति ।
 अत्र अपि धातुः एव आश्रीयते ।
 भावकर्मवृत्तात् धातोः इति ।
 कथम् प्रक्रमितव्यम् ।
 सति आत्मनेपदे निमित्तशब्दः वर्तते ।
 कथम् प्रक्रन्ता , उपक्रन्ता ।
 तस्मात् असति अपि ।
 कथम् प्रक्रमितव्यम् ।
 तस्मात् सति एव ।
 कथम् प्रक्रन्ता , उपक्रन्ता ।
 वक्तव्यम् एव एतत् कर्तरि च आत्मनेपदविषयात् कृति इति ।
 अथ वा कृति इति वर्तते
 ग्रहेः दीर्घत्वे इड्ग्रहणम् ।
 ग्रहेः दीर्घत्वे इड्ग्रहणम् कर्तव्यम् ।
 इटः दीर्घः इति वक्तव्यम् ।
 न वक्तव्यम् ।
 प्रकृतम् अनुवर्तते ।
 क्व प्रकृतम् ।
 आर्धधातुकस्य इट् वलादेः इति ।
 एवम् अपि कर्तव्यम् एव ।
 अग्रहणे हि असम्प्रत्ययः षष्ठ्यभावात् ।
 अक्रियमाणे हि इड्ग्रहणे असम्प्रत्ययः स्यात् ।
 किम् कारणम् ।
 षष्ठ्यभावात् ।
 षष्ठीनिर्दिष्टस्य आदेशाः उच्यन्ते न च अत्र षष्ठीम् पश्यामः ।
 क्रियमाणे च अपि इड्ग्रहणे ।
 चिण्वदिटः प्रतिषेधः ।
 चिङ्वदितः प्रतिषेधः वक्तव्यः ।
 ग्राहिष्यते ।
 यङ्लोपे च ।
 यङ्लोपे च प्रतिषेधः वक्तव्यः ।
 जरीगृहिता , जरीगृहितुम् , जरीगृहितव्यम् ।
 यदि पुनः इट् दीर्घः आगमान्तरम् विज्ञायेत ।
 इट् दीर्घः इति चेत् विप्रतिषिद्धम् ।
 इट् दीर्घः इति चेत् विप्रतिषिद्धम् भवति ।
 यदि इट् न दीर्घः ।
 अथ दीर्घः न इट् ।
 इट् दीर्घः च इति विप्रतिषिद्धम् ।
 प्रतिषिद्धस्य च पुनर्विधाने दीर्घत्वाभावः ।
 प्रतिषिद्धस्य च पुनर्विधाने दीर्घत्वस्य अभावः ।
 वुवूर्षते , विवरिषते , ववरीषते ।
 अत्र अपि इट् दीर्घः इति अनुवर्तिष्यते ।
 यत् तर्हि विदेशस्थम् प्रतिषिध्य पुनर्विधानम् तत् न सिध्यति ।
 जृ̄व्रश्च्योः क्त्वि ।
 श्र्युकः किति इति अनेन प्रतिषिद्धे दीर्घत्वम् न प्राप्नोति ।
 जरित्वा , जरीत्वा ।
 ईटः विधिः इटः प्रतिषेधः ।
 यथाप्राप्तः इट् दीर्घः भविष्यति ।
 यदि तर्हि इटः ग्रहणे ईटः ग्रहणम् न भवति जरीत्वा न क्त्वा सेट् इति कित्त्वप्रतिषेधः न प्राप्नोति ।
 इह च अग्र्हीत् इति इटः ईटि इति सिज्लोपः न प्राप्नोति ।
 इह च अग्रहीत् न इटि इति वृद्धिप्रतिषेधः न प्राप्नोति ।
 मा भूत् एवम् ।
 ह्म्यन्तानाम् इति एवम् भविष्यति ।
 अत्र अपि न इट् इति एव अनुवर्तते ।
 तत् च अवश्यम् इड्ग्रहणम् अनुवर्त्यम् अधाक्षीत् इति एवमर्थम् ।
 तथा अग्रहीध्वम् , अग्रहीढ्वम् विभाषा इटः इति मूर्धन्यः न प्राप्नोति ।
 तस्मात् न एवम् शक्यम् वक्तुम् इटः ग्रहणे ईटः ग्रहणम् न भवति इति ।
 भवति चेत् प्रतिषिद्धस्य च पुनर्विधाने दीर्घाभावः इति एव ।
 तस्मात् अशक्यः इट् दीर्घः आगमान्तरम् विज्ञातुम् ।
 न चेत् विज्ञायते इटः ग्रहणम् कर्तव्यम् ।
 न कर्तव्यम् ।
 आर्धधातुकस्य इति वर्तते ।
 ग्रहः परस्य आर्धधातुकस्य दीर्घत्वम् वक्ष्यामि ।
 इह अपि तर्हि प्राप्नोति ।
 ग्रहणम् , ग्रहणीयम् ।
 वलादेः इति वर्तते ।
 एवम् अपि ग्रहीता , ग्रहीतुम् अत्र न प्राप्नोति ।
 भूतपूर्वगत्या भविष्यति ।
 एवम् अपि ग्राहकः अत्र प्राप्नोति ।
 किम् च इट्प्रतीघातेन खलु अपि दीर्घत्वम् उच्यमानम् इटम् बाधते ।
 तस्मात् इटः ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 आर्धधातुकस्य इट् वलादेः इति ।
 ननु च उक्तम् एवम् अपि कर्तव्यम् एव अग्रहणे हि असम्प्रत्ययः षष्ठ्यनिर्देशात् इति ।
 न एषः दोषः ।
 ग्र्हः इति एषा पञ्चमी इट् इति प्रथमायाः षष्ठीम् प्रकल्पयिष्यति तस्मात् इति उत्तरस्य इति ।
 एवम् च कृत्वा सः अपि अदोषः भवति यत् उक्तम् चिण्वदिटः प्रतिषेधः इति ।
 कथम् ।
 प्रकृतस्य इटः इदम् दीर्घत्वम् न च चिण्वदिट् प्रकृतः ।
 यङ्लोपे कथम् ।
 यङ्लोपे च उक्तम् इटि सर्वत्र ।
 क्व सर्वत्र ।
 यदि एव प्रकृतस्य इटः दीर्घत्वम् अथ अपि इट् दीर्घः आगमान्तरम् विज्ञायेत ।
 यङ्लोपे च उक्तम् ।
 किम् उक्तम् ।
 तदन्तद्विर्वचनात् इति
 अथ वा इति वर्तमाने पुनः वावचनम् किमर्थम् ।
 पुनः वावचनम् क्रियते लिङ्सिचोः निवृत्त्यर्थम् ।
 पुनः वावचनम् क्रियते लिङ्सिचोः निवृत्त्यर्थम् ।
 अथ किमर्थम् सूतिसूयत्योः पृथग्ग्रहणम् क्रियते ।
 सुवतेः मा भूत् ।
 अथ किमर्थम् धूञः सानुबन्धकस्य ग्रहणम् क्रियते ।
 धुवतेः मा भूत् इति ।
 किम् पुनः इयम् प्राप्ते विभाषा आहोस्वित् अप्राप्ते ।
 कथम् च प्राप्ते कथम् वा अप्राप्ते ।
 यदि स्वरतिः उदात्तः ततः प्राप्ते ।
 अथ अनुदात्तः ततः अप्राप्ते ।
 स्वरतिः उदात्तः ।
 स्वरतिः उदात्तः पठ्यते ।
 किमर्थम् तर्हि वावचनम् ।
 वावचनम् निवृत्त्यर्थम् ।
 वावचनम् क्रियते निवृत्त्यर्थम् ।
 अनुदात्ते हि किति वाप्रसङ्गः प्रतिषिध्य पुनः विधानात् ।
 अनुदात्ते हि सति किति विभाषा प्रसज्येत ।
 स्वृत्वा ।
 प्रतिषिध्य पुनः विधानात् ।
 प्रतिषिध्य किल अयम् पुनः विधीयते ।
 सः यथा एव एकाज्लक्षणम् प्रतिषेधम् बाधते एवम् श्र्युकः किति इति एतम् अपि बाधेत ।
 यदि तर्हि उदात्तः स्वरतिः पठिष्यति विप्रतिषेधम् स्वरतेः वेट्त्वात् ऋतः स्ये विप्रतिषेधेन इति सः विप्रतिषेधः न उपपद्यते ।
 किम् कारणम् ।
 सः विधिः अयम् प्रतिषेधः विधिप्रतिषेधयोः च अयुक्तः विप्रतिषेधः ।
 सः अपि विधिः न मृदूनाम् इव कार्पासानाम् कृतः प्रतिषेधविषये आरभ्यते ।
 सः यथा एव एकाज्लक्षणम् प्रतिषेधम् बाधते एवम् इमम् अपि बाधिष्यते ।
 अथ वा येन न अप्राप्ते तस्य बाधनम् भवति न च अप्राप्ते वलादिलक्षणे इयम् विभाषा आरभ्यते स्यलक्षणे पुनः प्राप्ते च अप्राप्ते च ।
 अथ वा मध्ये अपवादाः पूर्वान् विधीन् बाधन्ते इति एवम् इयम् विभाषा वलादिलक्षणम् इटम् बाधिष्यते स्यलक्षणम् न बाधिष्यते ।
 अथ वा पुनः अस्तु अनुदात्तः ।
 ननु च उक्तम् अनुदात्ते हि किति वाप्रसङ्गः प्रतिषिध्य पुनः विधानात् इति ।
 न एषः दोषः ।
 येन न अप्राप्ते तस्य बाधनम् भवति न च अप्राप्ते एकाज्लक्षणे प्रतिषेधे इयम् विभाषा आरभ्यते श्र्युकः किति इति एतस्मिन् पुनः प्राप्ते च अप्राप्ते च ।
 अथ वा श्र्युकः किति इति एषः योगः उदात्तार्थः च येभ्यः च अनुदात्तेभ्यः इट् प्राप्यते तद्बाधनार्थः च ।
 अथ वा श्र्युकः किति इति इह अनुवर्तिष्यते ।
 अथ वा आचार्यप्रवृत्तिः ज्ञापयति न इयम् विभाषा उग्लक्षणस्य प्रतिषेधस्य विषये भवति इति यत् अयम् सनीवन्तर्धभ्रस्जदम्भुश्रिस्वृयूर्णुभरज्ञपिसनाम् इति स्वृग्रहणम् करोति
 इट् इति वर्तमाने पुनः इड्ग्रहणम् किमर्थम् ।
 इड्ग्रहणम् नित्यार्थम् ।
 नित्यः अयम् आरम्भः ।
 न एतत् अस्ति प्रयोजनम् ।
 सिद्धा अत्र विभषा पूर्वेण एव तत्र आरम्भसामर्थ्यात् नित्यः विधिः भविष्यति ।
 न अत्र पूर्वेण विभाषा प्राप्नोति ।
 किम् कारणम् ।
 यस्य विभाषा इति प्रतिषेधात् ।
 तत्र आरम्भसामर्थ्यात् विभषा लभ्येत पुनः इड्ग्रहणात् इट् एव भवति
 इषेः तकारे श्यन्प्रत्ययात् प्रतिषेधः ।
 इषेः तकारे श्यन्प्रत्ययात् प्रतिषेधः वक्तव्यः ।
 इह मा भूत् ।
 प्रेषिता , प्रेषितुम् , प्रेषितव्यम्
 इट् इति वर्तमाने पुनः इड्ग्रहणम् किमर्थम् ।
 पुनः इड्ग्रहणम् नित्यार्थम् ।
 इट् इति वर्तमाने पुनः इड्ग्रहणम् क्रियते नित्यार्थम् ।
 नित्यार्थः अयम् आरम्भः
 गमेः इट् परस्मैपदेषु चेत् कृति उपसङ्ख्यानम् ।
 गमेः इट् परस्मैपदेषु चेत् कृति उपसङ्ख्यानम् कर्तव्यम् ।
 जिगमिषिता , जिगमिषितुम् , जिगमिषितव्यम् ।
 तत् तर्हि उपसङ्ख्यानम् कर्तव्यम् ।
 न कर्तव्यम् ।
 अविशेषेण गमेः इडागमम् उक्त्वा आत्मनेपदपरे न इति वक्ष्यामि ।
 आत्मनेपदपरप्रतिषेधे उक्तम् ।
 किम् उक्तम् ।
 आत्मनेपदपरप्रतिषेधे तत्परपरसीयुडेकादेशेषु प्रतिषेधः इति ।
 इह अपि आत्मनेपदपरप्रतिषेधे तत्परपरसीयुडेकादेशेषु प्रतिषेधः वक्तव्यः ।
 तपरपरे तावत् ।
 सङ्जिगंसिष्यते ।
 सीयुटि ।
 सङ्गंसीष्ट ।
 एकादेशे ।
 सङ्गंस्यन्ते ।
 एकादेशे कृते व्यपवर्गाभावात् न प्राप्नोति ।
 सिद्धम् तु गमेः आत्मनेपदेन समानपदस्थस्य इट्प्रतिषेधात् ।
 सिद्धम् एतत् ।
 कथम् ।
 गमेः आत्मनेपदेन समानपदस्थेण न भवति इति वक्तव्यम्
 वृतादिप्रतिषेधे च ।
 किम् ।
 कृति उपसङ्ख्यानम् कर्तव्यम् 
 विवृत्सिता विवृत्सितुम् , विवृत्सितव्यम् ।
 तत् तर्हि उपसङ्ख्यानम् कर्तव्यम् ।
 न कर्तव्यम् ।
 अविशेषेण वृतादिभ्यः इट्प्रतिषेधम् उक्त्वा आत्मनेपदपरः इट् भवति इति वक्ष्यामि ।
 आत्मनेपदपरे इड्वचने तत्परपरसीयुडेकादेशेषु इड्वचनम् ।
 आत्मनेपदपरे इड्वचने तत्परपरसीयुडेकादेशेषु इट् वक्तव्यः ।
 तपरपरे तावत् ।
 विवर्तिषिष्यते ।
 सीयुटि ।
 वर्तिषीष्ट ।
 एकादेशे ।
 वर्तिष्यन्ते , वर्धिष्यन्ते ।
 सिद्धम् तु वृतादीनाम् आत्मनेपदेन समानपदस्थस्य इड्वचनात् ।
 सिद्धम् एतत् ।
 कथम् ।
 वृतादीनाम् आत्मनेपदेन समानप्दस्थस्य इट् भवति इति वक्तव्यम् ।
 चतुस्तासिक्ल्̥पिग्रहणानर्थक्यम् च ।
 चतुर्ग्रहणम् च अनर्थकम् ।
 सर्वेभ्यः हि वृतादिभ्यः प्रतिषेधः इष्यते ।
 तासिग्रहणम् च अनर्थकम् ।
 किम् कारणम् ।
 निवृत्तत्वात् सकारस्य ।
 निवृत्तम् सकारादौ इति ।
 तास्ग्रहणे च इदानीम् अक्रियमाणे क्ल्̥पिग्रहणेन अपि न अर्थः एषः अपि हि वृतादिः पञ्चमः ।
 भवेत् क्ल्̥पिग्रहणम् न कर्तव्यम् तास्ग्रहणम् तु कर्तव्यम् ।
 यत् हि तत् सकारादौ इति न तत् शक्यम् निवर्तयितुम् तृचि अपि हि प्रसज्येत ।
 वर्तिता , वर्धिता ।
 तास्ग्रहणे च इदानीम् क्रियमाणे क्ल्̥पिग्रहणम् अपि कर्तव्यम् अन्येभ्यः अपि वृतादिभ्यः तासौ मा भूत् इति ।
 भवेत् तास्ग्रहणम् कर्तव्यम् क्ल्̥पिग्रहणम् तु न एव कर्तव्यम् ।
 अन्येभ्यः अपि वृतादिभ्यः तासौ कस्मात् न भवति ।
 परस्मैपदेषु इति वर्तते क्ल्̥पेः एव च तास्परस्मैपदपरः न अन्येभ्यः वृतादिभ्यः ।
 यदि एवम् तास्ग्रहणेन अपि न अर्थः ।
 तृचि कस्मात् न भवति ।
 परस्मैपदेषु इति वर्तते
 तासौ अत्वत्प्रतिषेधे घसेः प्रतिषेधप्रसङ्गः अकारवत्त्वात् ।
 तासौ अत्वत्प्रतिषेधे घसेः प्रतिषेधः प्राप्नोति ।
 जघसिथ ।
 किम् कारणम् ।
 अकारवत्त्वात् ।
 सः अपि हि अकारवान् ।
 सिद्धम् तु हलादिग्रहणात् ।
 सिद्धम् एतत् ।
 कथम् ।
 हलादिग्रहणम् कर्तव्यम् ।
 तत् च अवश्यम् कर्तव्यम् ।
 अठ्यशी प्रयोजयतः ।
 आथ्यशी तावत् न प्रयोजयतः ।
 किम् कारणम् ।
 तासौ अनिटः इति उच्यते सेटौ च इमौ तासौ ।
 अञ्ज्वशू तर्हि प्रयोजयतः ।
 अञ्ज्वशू च अपि न प्रयोजयतः ।
 किम् कारणम् ।
 तासौ नित्यानिटः इति उच्यते विभाषितेटौ च एतौ ।
 अदिः तर्हि प्रयोजयति ।
 आदिथ ।
 क्रियमाणे अपि वै हलादिग्रहणे अत्र प्राप्नोति ।
 जघसिथ ।
 एषः अपि हलादिः ।
 तस्य च अभावात् तासौ ।
 तासौ अनिटः इति उच्यते न च घसिः तासौ अस्ति ।
 ननु च यः तासौ न अस्ति अनिट् अपि असौ तासौ भवति ।
 न एवम् विज्ञायते यः तासौ अनिट् इति ।
 कथम् तर्हि ।
 यः तासौ अस्ति अनिट् च इति ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 सप्तम्यर्थे अपि वै वतिः भवति ।
 तत् यथा ।
 मथुरायाम् इव मथुरावत् ।
 पाटलिपुत्रे इव पाटलिपुत्रवत् ।
 एवम् तासौ इव तास्वत्
 किमर्थम् इदम् उच्यते न अचः तास्वत् थलि अनिटः नित्यम् इति एव सिद्धम् ।
 एवम् तर्हि नियमार्थः अयम् आरम्भः ।
 ऋतः एव भारद्वाजस्य न अन्यतः भारद्वाजस्य इति ।
 क्व मा भूत् ।
 ययिथ , वविथ इति ।
 ऋतः भारद्वाजस्य इति नियमानुपपत्तिः अप्राप्तत्वात् प्रतिषेधस्य ।
 ऋतः भारद्वाजस्य इति नियमानुपपत्तिः ।
 किम् कारणम् ।
 अप्राप्तत्वात् प्रतिषेधस्य ।
 गुणे कृते रपरत्वे च अनजन्तत्वात् प्रतिषेधः न प्राप्नोति ।
 असति नियमे कः दोषः ।
 तत्र पचादिभ्यः इड्वचनम् ।
 तत्र पचादिभ्यः इट् वक्तव्यः ।
 पेचिथ , शेकिथ इति ।
 यदिः पुनः अयम् भारद्वाजः पुरस्तात् अपकृष्येत ।
 अचः तास्वत् थलि अनिटः नित्यम् भारद्वाजस्य ।
 उपदेशे अत्वतः भारद्वाजस्य ।
 ततः ऋतः ।
 भारद्वाजस्य इति निवृत्तम् ।
 सिध्यते एवम् अयम् तु भारद्वाजः स्वस्मात् मतात् प्रच्यावितः भवति ।
 एवम् तर्हि योगविभागात् सिद्धम् ।
 योगविभागः करिष्यते ।
 अचः तास्वत् थलि अनिटः नित्यम् उपदेशे ।
 ततः अत्वतः ।
 अत्वतः च उपदेशे इति
 वृग्रहणम् किमर्थम् न कृसृभृवृस्तुद्रुश्रुस्रुवः लिटि इति एव सिद्धम् ।
 एवम् तर्हि नियमार्थः अयम् आरम्भः ।
 निगमः एव यथा स्यात् ।
 क्व मा भूत् ।
 ववरिथ
 किमर्थम् इदम् उच्यते ।
 वस्वेकाजाद्घसांवचनम् नियमार्थम् ।
 नियमार्थः अयम् आरम्भः ।
 वसौ एकाजात् घसाम् एव ।
 क्व मा भूत् ।
 बिभिद्वान् ।
 किम् उच्यते नियमार्थम् इति न पुनः विध्यर्थः अपि स्यात् ।
 प्रतिषेधः अपि हि अत्र प्राप्नोति न इट् वशि कृति इति ।
 कृत् च एव हि अयम् वशादिः च ।
 एवम् तर्हि कृसृभृवृस्तुद्रुश्रुस्रुवः लिटि इति एतस्मात् नियमात् अत्र इट् भविष्यति ।
 न अत्र तेन परिप्रापणम् प्राप्नोति ।
 किम् कारणम् ।
 प्रकृतिलक्षणस्य प्रतिषेधस्य सः प्रत्यारम्भः प्रत्ययलक्षणः च अयम् प्रतिषेधः ।
 उभयोः सः प्रत्यारम्भः ।
 कथम् ज्ञायते ।
 वृङ्वृञोः ग्रहणात् ।
 कथम् कृत्वा ज्ञापकम् ।
 इमौ वृङ्वृञौ उदात्तौ तयोः प्रकृतिलक्षणः प्रतिषेधः न प्राप्नोति ।
 पश्यति तु आचार्यः उभयोः सः प्रत्यारम्भः इति ततः वृङ्वृञोः ग्रहणम् करोति ।
 न खलु अपि कः चित् उभयवान् प्रतिषेधः प्रकृतिलक्षणः प्रत्ययलक्षणः च ।
 तुल्यजातीये असति यथा एव प्रकृतिलक्षणसय नियामकः भवति एवम् प्रत्ययलक्षणस्य अपि नियामकः भविष्यति ।
 अथ यावता वसौ एकाज्भ्यः इटा भवितव्यम् कः नु अत्र विशेषः नियमार्थे वा सति विध्यर्थे वा ।
 न खलु कः चित् विशेषः ।
 आहोपुरुषिकामात्रम् तु भवान् आह विध्यर्थम् इति ।
 वयम् तु ब्रूमः नियमार्थम् इति
 अथ एकाज्ग्रहणम् किमर्थम् ।
 इह मा भूत् ।
 बिभिद्वान् , चिच्छिद्वान् इति ।
 क्रियमाणे अपि वा एकाज्ग्रहणे अत्र प्राप्नोति ।
 एषः अपि हि एकाच् ।
 एवम् तर्हि कृते द्विर्वचने यः एकाच् ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 एकाज्ग्रहणसामर्थ्यात् ।
 न हि कः चित् अकृते चिर्वचने एनकाच् अस्ति यदर्थम् एकाज्ग्रहणम् क्रियते ।
 ननु च अयम् अस्ति जागर्तिः ।
 गागृवांसः अनु ग्मन् ।
 यत् तर्हि आकारग्रहणम् करोति न हि कः चित् अकृते द्विर्वचने आकारान्तः अनेकाच् अस्ति ।
 ननु च अयम् अस्ति दरिद्रातिः ।
 न दरिद्रातेः इटा भवितव्यम् ।
 किम् कारणम् ।
 उक्तम् एतत् दरिद्रातेः आर्धधातुके लोपः सिद्धः च प्रत्ययविधौ इति ।
 यः च इदानीम् प्रत्ययविधौ सिद्धः सिद्धः असौ इड्विधौ ।
 एवम् अपि भूतपूर्वगतिः विज्ञायेत ।
 आकारान्तः यः भूतपूर्वः इति ।
 एकाज्ग्रहणम् एव तर्हि ज्ञापकम् ।
 ननु च उक्तम् जागर्त्यर्थम् एतत् स्यात् ।
 न एकम् उदाहरणम् एकाज्ग्रहणम् प्रयोजयति ।
 यदि एतावत् प्रयोजनम् स्यात् जागर्तेः न इति एव भ्रूयात्
 अथ घसिग्रहणम् किमर्थ न एकाच् इति एव सिद्धम् ।
 घसिग्रहणम् अनच्कत्वात् ।
 घसिग्रहणम् क्रियते लोपे कृते अनच्कत्वात् इट् न प्राप्नोति ।
 इदम् इह सम्प्रधार्यम् ।
 इट् क्रियताम् लोपः इति किम् अत्र कर्तव्यम् ।
 परत्वात् इडागमः ।
 नित्यः लोपः ।
 कृते अपि इटि प्राप्नोति अकृते अपि ।
 इट् अपि नित्यः ।
 कृते अपि लोपे प्राप्नोति अकृते अपि ।
 अनित्यः इट् न हि कृते लोपे प्राप्नोति ।
 किम् कारणम् ।
 अनच्कत्वात् ।
 एवम् तर्हि द्विर्वचने कृते अभ्यासे यः अकारः तदाश्रयः इट् भविष्यति ।
 न सिध्यति ।
 किम् कारणम् ।
 द्वित्वात् लोपस्य परत्वात् ।
 द्विर्वचनम् क्रियताम् लोपः इति किम् अत्र कर्तव्यम् ।
 परत्वात् लोपः ।
 लोपे कृते अनच्कत्वात् द्विर्वचनम् न प्राप्नोति ।
 घसिग्रहणे पुनः क्रियमाणे न दोषः भवति ।
 कथम् ।
 वचनात् इट् भविष्यति ।
 इटि कृते द्विर्वचनम् क्रियताम् लोपः इति यदि अपि परत्वात् लोपः स्थानिवद्भावात् द्विर्वचनम् भविष्यति
 दृशेः च इति वक्तव्यम् ।
 ददृश्वान् , ददृशिवान् ।
 तत् तर्हि वक्तव्यम् ।
 न वक्तव्यम् ।
 दृशेः इति वर्तते
 स्वरतेः वेट्त्वात् ऋतः स्ये विप्रतिषेधेन ।
 स्वरतिलक्षणात् वावचनात् ऋतः स्ये इति एतत् भवति विप्रतिषेधेन ।
 स्वरतिलक्षणस्य वावचनस्य अवकाशः ।
 स्वर्ता , स्वरिता ।
 ऋतः स्ये इति अस्य अवकाशः ।
 करिष्यते , हरिष्यते ।
 इह उभयम् प्राप्नोति ।
 स्वरिष्यति , अस्वरिष्यत् ।
 ऋतः स्ये इति एतत् भवति विप्रतिषेधेन
 किम् उदाहरणम् ।
 अयंसीत् , व्यरंसीत् , अनंसीत् , अयासीत् , अवासीत् ।
 न एतत् अस्ति ।
 न अस्ति अत्र विशेषः सति वा इटि असति वा ।
 इदम् तर्हि ।
 अयंसिष्टाम् , अयंसिषुः , व्यरंसिष्टाम् , व्यरंसिषुः , अनंसिष्टाम् , अनंसिषुः , अयासिष्टाम् , अयासिषुः , अवासिष्टाम् , अवासिषुः ।
 इदम् च अपि उदाहरणम् ।
 अयंसीत् , व्यरंसीत् , अनंसीत् , अयासीत् , अवासीत् ।
 ननु च उक्तम् न अस्ति अत्र विशेषः सति वा इटि असति वा इति ।
 अयम् अस्ति विशेषः ।
 यदि अत्र इट् न स्यात् वृद्धिः प्रसज्येत ।
 इटि पुनः सति न इटि इति प्रतिषेधः सिद्धः भवति ।
 मा भूत् एवम् ह्म्यन्तानाम् इति एवम् भविष्यति ।
 अत्र अपि न इटि इति अनुवर्तते ।
 तत् च अवश्यम् इड्ग्रहणम् अनुवर्त्यम् अधाक्षीत् इति एवमर्थम् ।
 आकारान्ताः च अपि पदपूर्वाः एकवचने उदाहरणम् ।
 मा हि यासीत् ।
 यदि अत्र इट् न स्यात् अनुदात्तस्य ईटः श्रवणम् प्रसज्येत ।
 इटि पुनः सति उक्तम् एतत् अर्थवत् तु सिचः चित्करणसामर्थ्यात् हि इटः उदात्तत्वम् इति तत्र एकादेशः उदात्तेन उदात्तः इति उदात्तत्वम् सिद्धम् भवति
 किमर्थः योगविभागः न इशीडजनाम् स्ध्वे इति एव उच्येत ।
 ईशः ध्वे मा भूत् इति ।
 इष्यते एव 
 ईशिध्वे इति ।
 ईडजनोः तर्हि से मा भूत् इति ।
 इष्यते एव ।
 ईडिषे , जनिषे इति ।
 ईशः तर्हि स्वे मा भूत् इति ।
 इष्यते एव ।
 ईशिष्व इति ।
 से तर्हि यः स्वशब्दः तत्र यथा स्यात् क्रियासमभिहारे यः स्वशब्दः तत्र मा भूत् इति ।
 अत्र अपि इष्यते ।
 सः भवान् ईशिष्व इति एव अयम् ईष्टे इति ।
 आतः च इष्यते एवम् हि आह सिद्धम् तु लोण्मध्यमपुरुषैकवचनस्य क्रियासमभिहारे द्विर्वचनात् इति ।
 किम् सार्वधातुकग्रहणम् अनुवर्तते उताहो न ।
 किम् च अर्थः अनुवृत्त्या ।
 बाढम् अर्थः यदि अकारात् परः याशब्दः आर्धधातुकम् अस्ति ।
 ननु च अयम् अस्ति ।
 चिकीर्ष्यात् , जिहीर्ष्यात् ।
 लोपः अत्र बाधकः भविष्यति ।
 किम् तर्हि अस्मिन् योगे उदाहरणम् ।
 पचेत् , यजेत् ।
 अत्र अपि अतः दीर्घः यञि इति दीर्घत्वम् प्राप्नोति ।
 सः यथा एव अयादेशः दीर्घत्वम् बाधते एवम् लोपम् अपि बाधेत ।
 तस्मात् सार्वधातुकग्रहणम् अनुवर्त्यम्
 मुकि स्वरे दोषः ।
 मुकि सति स्वरे दोषः भवति ।
 पचमानः , यजमानः ।
 मुका व्यवहितत्वात् अनुदात्तत्वम् न प्राप्नोति ।
 ननु च अयम् मुक् अदुपदेशभक्तः अदुपदेशग्रहणेन ग्राहिष्यते ।
 न सिध्यति ।
 अङ्गस्य मुक् उच्यते विकरणान्तम् च अङ्गम् सः अयम् सङ्घातभक्तः अशक्यः अदुपदेशग्रहणेन ग्रहीतुम् ।
 एवम् तर्हि अभक्तः करिष्यते ।
 अभक्ते च ।
 किम् ।
 स्वरे दोषः भवति ।
 पचमानः , यजमानः ।
 मुका व्यवहितत्वात् अनुदात्तत्वम् न प्राप्नोति ।
 एवम् तर्हि परादिः करिष्यते ।
 परादौ दीर्घप्रसङ्गः ।
 यदि परादिः क्रियते अतः दीर्घः यञि इति दीर्घत्वम् प्राप्नोति ।
 न एषः दोषः ।
 तिङि इति एवम् तत् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् मुकि स्वरे दोषः इति ।
 परिहृतम् एतत् अदुपदेशभक्तः अदुपदेशग्रहणेन ग्राहिष्यते ।
 ननु च उक्तम् अङ्गस्य मुक् उच्यते विकरणान्तम् च अङ्गम् सः अयम् सङ्घातभक्तः अशक्यः अदुपदेशग्रहणेन ग्रहीतुम् इति ।
 अथ अयम् अद्भक्तः स्यात् गृह्येत अदुपदेशग्रहणेन ।
 बाढम् गृह्येत ।
 अद्भक्तः तर्हि भविष्यति ।
 तत् कथम् ।
 अतः या इयः इति अत्र अकारग्रहणम् पञ्चमीनिर्दिष्टम् अङ्गस्य इति च षष्ठीनिर्दिष्टम् तत्र अशक्यम् विविभक्तित्वात् अतः इति पञ्चम्या अङ्गम् विशेषयितुम् ।
 तत् प्रकृतम् इह अनुवर्तिष्यते ।
 एवम् अपि षष्ठ्यभावात् न प्राप्नोति ।
 आनः इति एषा सप्तमी अतः इति पञ्चम्याः षष्ठीम् प्रकल्पयिष्यति तस्मिन् इति निर्दिष्टे पूर्वस्य इति
 अष्टन्जनादिपथिमथ्यात्वेषु आन्तरतम्यात् अनुनासिकप्रसङ्गः ।
 अष्टन्जनादिपथिमथ्यात्वेषु आन्तरतम्यात् अनुनासिकः प्राप्नोति ।
 अष्टाभिः , अष्टाभ्यः , जातः , जातवान् , पन्थाः , मन्थाः ।
 सिद्धम् अनण्त्वात् ।
 सिद्धम् एतत् ।
 कथम् ।
 अनण्त्वात् ।
 कथम् अनण्त्वम् ।
 अण्सवर्णान् गृह्णाति इति उच्यते न च अकारः अण् ।
 उच्चारणसामर्थ्यात् वा ।
 अथ वा शुद्धोच्चारणसामर्थ्यात् न भविष्यति ।
 न एतौ स्तः परिहारौ ।
 यत् तावत् उच्यते अनण्त्वात् इति न ब्रूमः अण्सवर्णान् गृह्णाति इति ।
 कथम् तर्हि तपरः तत्कालस्य इति ।
 यत् अपि उच्यते उच्चारणसामर्थ्यात् वा इति अस्ति अन्यत् उच्चारणे प्रयोजनम् ।
 किम् ।
 उत्तरार्थम् ।
 रायः हलि इति ।
 एवम् तर्हि न इमौ पृथक्परिहारौ ।
 एकपरिहरः अयम् ।
 सिद्धम् अनण्त्वात् उच्चारणसामर्थ्यात् वा इति ।
 इह तावत् अष्टाभिः , अष्टाभ्यः इति अनण्त्वात् सिद्धम् ।
 जातः , जातवान् , पन्थाः , मन्थाः उच्चारण्सामर्थ्यात् सिद्धम् ।
 यदि एवम् पृथक्परिहारयोः अपि न दोषः ।
 यः यत्र परिहारः सः तत्र भविष्यति
 अनादेशग्रहणम् शक्यम् अकर्तुम् ।
 कथम् हलि इति अनुवर्तते न च आदेशः हलादिः अस्ति ।
 तत् एतत् अनादेशग्रहणम् तिष्ठतु तावत् सान्न्यासिकम्
 अज्ग्रहणम् शक्यम् अकर्तुम् ।
 कथम् ।
 अविशेषेण यत्वम् उत्सर्गः तस्य हलादौ आत्वम् अपवादः
 शेषग्रहणम् शक्यम् अकर्तुम् ।
 कथम् ।
 अविशेषेण लोपः उत्सर्गः तस्य अजादौ यत्वम् अपवादः हलादौ आत्वम्
 परिग्रहणम् शक्यम् अकर्तुम् ।
 मान्तस्य इति एव सिद्धम् ।
 न सिध्यति ।
 किम् कारणम् ।
 अन्तशब्दस्य उभयार्थत्वात् ।
 कथम् ।
 अयम् अन्तशब्दः अस्ति एव सह तेन वर्तते ।
 तत् यथा ।
 मर्यादान्तम् देवदत्तस्य क्षेत्रम् ।
 सह मर्यादया इति गम्यते ।
 अस्ति प्राक् तस्मात् वर्तते ।
 तत् यथा ।
 नद्यन्तम् देवदत्तस्य क्षेत्रम् इति ।
 प्राक् नद्याः इति गम्यते ।
 तत् यः सह तेन वर्तते तस्य इदम् ग्रहणम् यथा विज्ञायेत ।
 न एतत् अस्ति प्रयोजनम् ।
 सर्वत्र एव अन्तशब्दः सह तेन वर्तते ।
 अथ कथम् नद्यन्तम् देवदत्तस्य क्षेत्रम् इति ।
 नद्याः क्षेत्रत्वे सम्भः न अस्ति इति कृत्वा प्राक् नद्याः इति गम्यते ।
 अवधिद्योतनार्थम् तर्हि परिग्रहणम् कर्तव्यम् ।
 मान्तस्य इति इयति उच्यमाने यत्र एव मान्ते युष्मदस्मदी तत्र एव आदेशाः स्युः ।
 क्व च मान्ते युष्मदस्मदी ।
 युष्मान् आचष्टे , अस्मान् आचष्टे इति युष्मयतेः अस्मयतेः च अप्रत्ययः
 किमर्थम् इदम् उच्यते न त्वमौ एकवचने इति एव सिद्धम् ।
 न सिध्यति ।
 किम् कारणम् ।
 एकवचनाभावात् ।
 एकवचने इति उच्यते न च अत्र एकवचनम् पश्यामः ।
 प्रत्ययलक्षणेन ।
 न लुमता अङ्गस्य इति प्रत्ययलक्षणस्य प्रतिषेधः ।
 एवम् तर्हि इदम् इह सम्प्रधार्यम् ।
 लुक् क्रियताम् आदेशौ इति किम् अत्र कर्तव्यम् ।
 परत्वात् आदेशौ ।
 नित्यः लुक् ।
 कृतयोः अपि आदेशयोः प्राप्नोति अकृतयोः अपि ।
 अन्तरङ्गौ आदेशौ ।
 एवम् तर्हि सिद्धे सति यत्प्रत्ययोत्तरपदयोः त्वमौ शास्ति तत् ज्ञापयति आचार्यः अन्तरङ्गान् अपि विधीन् बाधित्वा बहिरङ्गः लुक् भवति इति ।
 किम् एतस्य ज्ञापने प्रयोजनम् ।
 गोमान् प्रियः अस्य गोमत्प्रियः , यवमत्प्रियः गोमान् इव आचरति गोमत्यते , यवमत्यते अन्तरङ्गान् अपि नुमादीन् बहिरङ्गः लुक् बाधते इति ।
 न एतत् अस्ति ज्ञापकम् ।
 अस्ति अन्यत् एतस्य वचने प्रयोजनम् ।
 किम् ।
 ये अन्ये एकवचनादेशाः प्राप्नुवन्ति तद्बाधनार्थम् एतत् स्यात् ।
 तत् यथा ।
 तव पुत्रः त्वत्पुत्रः , मम पुत्रः मत्पुत्रः , तुभ्यम् हितम् त्वद्धितम् , मह्यम् हितम् मद्धितम् इति ।
 यत् तर्हि मपर्यन्तग्रहणम् अनुवर्तयति ।
 यति अत्र अन्ये एकवचनादेशाः स्युः मपर्त्यन्तानुवृत्तिः अनर्थिका स्यात्
 तिसृभावे सञ्ज्ञायाम् कनि उपसङ्ख्यानम् ।
 तिसृभावे सञ्ज्ञायाम् कनि उपसङ्ख्यानम् कर्तव्यम् ।
 तिसृका नाम ग्रामः ।
 चतसरि आद्युदात्तनिपातनम् च ।
 चतसरि आद्युदात्तनिपातनम् कर्तव्यम् ।
 त्रिचतुरोः स्त्रियाम् तिसृचतसृ ।
 किम् प्रयोजनम् ।
 चतस्रः पश्य ।
 शसि स्वरः मा भूत् इति ।
 किम् च अन्यत् ।
 उपदेशिवद्वचनम् च ।
 उपदेशिवद्भावः च वक्तव्यः ।
 किम् प्रयोजनम् ।
 स्वरसिद्ध्यर्थम् ।
 उपदेशावस्थायाम् एव आद्युदात्तनिपातने कृते विभक्तिस्वरेण बाधनम् यथा स्यात् 
 चतसृणाम् इति ।
 सः तर्हि उपदेशिवद्भावः वक्तव्यः ।
 न वक्तव्यः ।
 उक्तम् वा ।
 किम् उक्तम् ।
 विभक्तिस्वरभावः च हलादिग्रहणात् आद्युदात्तनिपातने हि हलादिग्रहणानर्थक्यम् इति
 अचि रादेशे जसि उपसङ्ख्यानम् गुणपरत्वात् ।
 अचि रादेशे जसि उपसङ्ख्यानम् कर्तव्यम् ।
 तिस्रः तिष्ठन्ति , चतस्रः तिष्ठन्ति ।
 किम् पुनः कारणम् न सिध्यति ।
 गुणपरत्वात् ।
 परत्वात् गुणः प्राप्नोति ।
 तत् तर्हि वक्तव्यम् ।
 न वा अनवकाशत्वात् रस्य ।
 न वा वक्तव्यम् ।
 किम् कारणम् ।
 अनवकाशत्वात् रस्य ।
 अनवकाशः रादेशः गुणम् बाधिष्यते ।
 सावकाशः रादेशः ।
 कः अवकाशः ।
 तिस्रः पश्य ।
 चतस्रः पश्य ।
 न एषः अस्ति अवकाशः ।
 अत्र अपि पूर्वसवर्णदीर्घः प्राप्नोति ।
 सः यथा एव पूर्वसवर्णम् बाधते एवम् गुणम् अपि बाधिष्यते ।
 गुणः अपि अनवकाशः ।
 सावकाशः गुणः ।
 कः अवकाशः ।
 हे कर्तः ।
 न एषः सर्वनामस्थाने गुणः ।
 कः तर्हि ।
 सम्बुद्धिगुणः ।
 अयम् तर्हि ।
 हे मातः ।
 एषः अपि सम्बुद्धिगुणः एव ।
 न अत्र सम्बुद्धिगुणः प्राप्नोति ।
 किम् कारणम् ।
 अम्बार्थनद्योः ह्रस्वः इति ह्रस्वत्वेन भवितव्यम् ।
 भवेत् दीर्घाणाम् ह्रस्ववचनसामर्थ्यात् न स्यात् ह्रस्वानाम् तु खलु ह्रस्वत्वम् क्रियताम् सम्बुद्धिगुणः इति परत्वात् सम्बुद्धिगुणेन भवितव्यम् ।
 अथ अपि कथम् चित् सावकासः गुणः स्यात् एवम् अपि न दोषः ।
 पुरस्तात् अपवादाः अनन्तरान् विधीन् बाधन्ते इति एवम् अयम् रादेशः जसि गुणम् बाधते सर्वनामस्थानगुणम् न बाधिष्यते ।
 तस्मात् सुष्ठु उच्यते अचि रादेशे जसि उपसङ्ख्यानम् गुणपरत्वात् इति
 नुमः अनङ्जरसौ भवतः विप्रतिषेधेन ।
 नुमः अवकाशः ।
 त्रपुणी , जतुनी , तुम्बुरुणी ।
 अनङः अवकाशः ।
 प्रियसक्थ्ना ब्राह्मणेन ।
 इह उभयम् प्राप्नोति ।
 दध्ना , सक्थ्ना ।
 जरसः अवकाशः ।
 जरसा , जरसे ।
 नुमः अवकाशः ।
 कुण्डानि , वनानि ।
 इह उभयम् प्राप्नोति ।
 अतिजरांसि ब्राह्मणकुलानि ।
 अनङ्जरसौ नुमः भवतः विप्रतिषेधेन ।
 अथ इह लुक् कस्मात् न भवति ।
 अतिजरसम् पश्य इति ।
 किम् पुनः कारणम् द्वितीयैकवचनम् एव उदाह्रियते न पुनः प्रथमैकवचनम् अपि ।
 अतिजरसम् तिष्ठति इति ।
 अस्ति अत्र विशेषः ।
 न अत्र अकृते अम्भावे जरस्भावः प्राप्नोति ।
 किम् कारणम् ।
 अचि इति उच्यते ।
 यदा च जरस्भावः कृतः तदा लुक् न भविष्यति सन्निपातलक्षणः विधिः अनिमित्तम् तद्विघातस्य इति ।
 यदि एवम् अतिजरसम् , अतिजरसैः इति अत्र न प्राप्नोति अतिजरम् , अतिजरैः इति भवितव्यम् ।
 गोनर्दीयः आह ।
 इष्टम् एव एतत् सङ्गृहीतम् भवति ।
 अतिजरम् अतिजरैः इति भवितव्यम् सत्याम् एतस्याम् परिभाषायाम् सन्निपातलक्षणः विधिः अनिमित्तम् तद्विघातस्य इति
 त्यदादीनाम् द्विपर्यन्तानाम् अकारवचनम् ।
 त्यदादीनाम् द्विपर्यन्तानाम् अत्वम् वक्तव्यम् ।
 किम् प्रयोजनम् ।
 युष्मदस्मदन्तानाम् भवदन्तानाम् वा मा भूत् इति ।
 तत् तर्हि वक्तव्यम् ।
 न वक्तव्यम् ।
 त्यदादीनाम् अकारेण सिद्धत्वात् युष्मदस्मदोः , शेषे लोपस्य लोपेन ज्ञायते प्राक् ततः अत् इति ।
 यत् अयम् त्यदादीनाम् अत्वेन सिद्धे युष्मदस्मदोः शेषे लोपम् शास्ति तत् ज्ञापयति आचार्यः प्राक् ततः अत्वम् भवति इति ।
 न सर्वेषाम् इति ।
 अपि वा उपसमस्तार्थम् अत्वाभावात् कृतम् भवेत् ।
 न एतत् अस्ति प्रयोजनम् ।
 उपसमस्तार्थम् एतत् स्यात् 
 अतियूयम् , अतिवयम् ।
 उपसमस्तानाम् हि त्यदादीनाम् अत्वम् न इष्यते 
 अतितत् , अतितदौ , अतितदः ।
 टिलोपः टाबभावार्थः कर्तव्यः इति तत् स्मृतम् ।
 यः तु शेषे लोपः टिलोपः सः वक्तव्यः ।
 किम् प्रयोजनम् ।
 टाप्प्रतिषेधार्थम् ।
 टाप् मा भूत् इति ।
 सः तर्हि टिलोपः वक्तव्यः ।
 न वक्तव्यः ।
 अथ वा शेषसप्तम्या शेषे लोपः विधीयते ।
 इह युष्मदस्मदोः लोपः इति इयता अन्त्यस्य लोपः सिद्धः ।
 सः अयम् एवम् सिद्धे सति यत् शेषग्रहणम् करोति तस्य एतत् प्रयोजनम् अवशिष्टस्य लोपः यथा स्यात् इति ।
 लुप्तशिष्टे हि तस्य आहुः कार्यसिद्धिम् मनीषिणः ।
 एवम् तर्हि आचार्यप्रवृत्तिः ज्ञापयति न सर्वेषाम् त्यदादीनाम् अत्वम् भवति इति यत् अयम् किमः कः इति कादेशम् शास्ति ।
 इतरथा हि किमः अत् भवति इति एव ब्रूयात् ।
 सिद्धे विधिः आरभ्यमाणः ज्ञापकार्थः भवति न च किमः अत्त्वेन सिध्यति ।
 अत्त्वे हि सति अन्त्यस्य प्रसज्येत ।
 सिद्धम् अन्त्यस्य पूर्वेण एव तत्र आरम्भसामर्थ्यात् इकारस्य भविष्यति ।
 कुतः नु खलु एतत् अनन्त्यार्थे आरम्भे सति इकारस्य भविष्यति न पुनः ककारस्य स्यात् ।
 यत् तर्हि किमः ग्रहणम् करोति ।
 इतरथा हि कट् अत् भवति इति एव ब्रूयात् ।
 एवम् अपि ककारमात्रात् परस्य प्राप्नोति ।
 त्यदादीनाम् इति वर्तते न च अन्यत् किमः त्यदादिषु ककारवत् अस्ति ।
 एवम् अपि अनैकान्तिकम् ज्ञापकम् ।
 एतावत् तु ज्ञाप्यते न सर्वेषाम् त्यदादीनाम् अत्वम् भवति इति तत्र कुतः एतत् द्विपर्यन्तानाम् भविष्यति न पुनः युष्मदस्मदन्तानाम् वा स्यात् भवदन्तानाम् वा ।
 किम् च अवश्यम् खलु अपि उत्तरार्थम् किमः ग्रहणम् कर्तव्यम् ।
 कु तिहोः क्व अति इति ।
 कादेशः खलु अपि अवश्यम् साकच्कार्थः वक्तव्यः कः कौ के इति एवम् अर्थम् ।
 तस्मात् द्विपर्यन्तानाम् अत्वम् वक्तव्यम् ।
 त्यदादीनाम् अकारेण सिद्धत्वात् युष्मदस्मदोः , शेषे लोपस्य लोपेन ज्ञायते प्राक् ततः अत् इति ।
 अपि वा उपसमस्तार्थम् अत्वाभावात् कृतम् भवेत् , टिलोपः टाबभावार्थः कर्तव्यः इति तत् स्मृतम् ।
 अथ वा शेषसप्तम्या शेषे लोपः विधीयते , लुप्तशिष्टे हि तस्य आहुः कार्यसिद्धिम् मनीषिणः
 किमर्थम् क्वादेशः उच्यते न कु तिहात् सि इति एव उच्यते ।
 का रूपसिद्धिः 
 क्व ।
 यणादेशेन सिद्धम् ।
 न सिध्यति ।
 ओः गुणः प्रसज्येत
 किमर्थम् अनन्त्ययोः इति उच्यते ।
 अन्त्ययोः मा भूत् इति ।
 न एतत् अस्ति प्रयोजनम् ।
 अत्वम् अन्त्ययोः बाधकम् भविष्यति ।
 अनवकाशाः विधयः बाधकाः भवन्ति सावकाशम् च अत्वम् ।
 कः अवकाशः ।
 द्विशब्दः ।
 सत्वम् अपि सावकाशम् ।
 कः अवकाशः ।
 अनन्त्यः ।
 कथम् पुनः सति अन्त्ये अनन्त्यस्य सत्वम् स्यात् ।
 भवेत् यः तकारदकाराभ्याम् अङ्गम् विशेषयेत् तस्य अनन्त्ययोः न स्यात् ।
 वयम् तु खलु अङ्गेन तकारदकारौ विशेषयिष्यामः ।
 एवम् अपि उभयोः सावकासशयोः परत्वात् सत्वम् प्राप्नोति ।
 किम् च स्यात् यदि अन्त्ययोः सत्वम् स्यात् ।
 इह हे सः इति एङ्ह्रस्वात् इति सम्बुद्धिलोपः न स्यात् ।
 इह च या सा अतः इति टाप् न स्यात् ।
 तस्मात् अनन्त्ययोः इति वक्तव्यम् ।
 न वक्तव्यम् ।
 एवम् वक्ष्यामि ।
 तदोः सः सौ ।
 ततः अदसः ।
 अदसः च दकारस्य सः भवति इति ।
 इदम् इदानीम् किमर्थम् ।
 नियमार्थम् ।
 अदसः एव दकारस्य न अन्यस्य दकारस्य इति ।
 यदि नियमः क्रियते द्वीयतेः अप्रत्ययः द्वः इति प्राप्नोति स्वः इति च इष्यते ।
 यथालक्षणम् अप्रयुक्ते
 अदसः सोः भवेत् औत्वम् किम् सुलोपः विधीयते ।
 अदसः एव सोः भवेत् औत्वम् किमर्थम् सुलोपः विधीयते ।
 ह्रस्वात् लुप्येत सम्बुद्धिः ।
 इह हे असौ इति एङ्ह्रस्वात् सम्बुद्धेः इति लोपः प्रसज्येत ।
 न हलः ।
 हलः लोपः सम्बुद्धिलोपः ।
 तत् हल्ग्रहणम् कर्तव्यम् ।
 प्रकृतम् हि तत् ।
 प्रकृतम् हल्ग्रहणम् ।
 क्व प्रकृतम् ।
 हल्ङ्याब्भ्यः दीर्घात् सुतिस्यपृक्तम् हल् इति ।
 तत् वै प्रथमानिर्दिष्टम् षष्ठीनिर्दिष्टेन च इह अर्थः ।
 ह्रस्वात् इति एषा पञ्चमी हल् इति प्रथमायाः षष्ठीम् प्रकल्पयिष्यति तस्मात् इति उत्तरस्य इति ।
 आपः एत्त्वम् भवेत् तस्मिन् ।
 इह हे असौ ब्राह्मणि आङि च आपः सम्बुद्धौ च इति एत्त्वम् प्रसज्येत ।
 न झलि इति अनुवर्तनात् ।
 झलि इति तत्र अनुवर्तते ।
 क्व प्रकृतम् ।
 सुपि च बहुवचने झलि एत् इति ।
 प्रत्ययस्थात् च कात् इत्त्वम् ।
 इह च असकौ ब्राह्मणी इति प्रत्यय्स्थात् कात् पूर्वस्य इति ईत्त्वम् प्रसज्येत ।
 न एषः दोषः ।
 प्रश्लिष्टनिर्देशः अयम् ।
 आ , आप् , आप् इति ।
 इह अपि तर्हि न प्राप्नोति ।
 कारिके , हारिके , इति ।
 शीभावः च प्रसज्यते ।
 इह च शीभावः च प्राप्नोति ।
 असौ ब्राह्मणी ।
 आपः उत्तरस्य औङः शी भवति इति शीभावः प्राप्नोति ।
 तस्मात् सोः लोपः वक्तव्यः
 सौ औत्वप्रतिषेधः साकच्कात् वा सात् उत्वम् च ।
 सौ औत्वप्रतिषेधः साकच्कात् वा वक्तव्यः ।
 सात् च परस्य उत्वम् वक्तव्यम् ।
 असकौ , असुकः ।
 उत्तरपदभूतानाम् आदेशे उपदेशवद्वचनम् ।
 उत्तरपदभूतानाम् त्यदादीनाम् आदेशे उपदेशिवद्भावः वक्तव्यः ।
 परमाहम् , परमायम् , परमानेन ।
 किम् प्रयोजनम् ।
 अनादिष्टार्थम् ।
 अकृते एकादेशे आदेशाः यथा स्युः इति ।
 किम् पुनः कारणम् एकादेशः तावत् भवति न पुनः आदेशाः ।
 न परत्वात् आदेशैः भवितव्यम् ।
 बहिरङ्गलक्षणत्वात् ।
 बहिरङ्गाः आदेशाः ।
 अन्तरङ्गः एकादेशः ।
 असिद्धम् बहिरङ्गम् अन्तरङ्गे ।
 सः तर्हि उपदेशिवद्भावः वक्तव्यः ।
 न वक्तव्यः ।
 आचार्यप्रवृत्तिः ज्ञापयति पूर्वपदोत्तरपदयोः तावत् कार्यम् भवति न एकादेशः इति यत् अयम् न इन्द्रस्य परस्य इति प्रतिषेधम् शास्ति ।
 कथम् कृत्वा ज्ञापकम् ।
 इन्द्रे द्वौ अचौ ।
 तत्र एकः यस्य इति लोपेन अपह्रियते अपरः एकादेशेन ।
 अनच्कः इन्द्रः संवृत्तः ।
 तत्र कः वृद्धेः प्रसङ्गः ।
 पश्यति तु आचार्यः पूर्वपदोत्तरपदयोः तावत् कार्यम् भवति न एकादेशे इति ततः न इन्द्रस्य परस्य इति प्रतिषेधम् शास्ति
 अदसः सोः भवेत् औत्वम् किम् सुलोपः विधीयते , ह्रस्वात् लुप्येत सम्बुद्धिः न हलः प्रकृतम् हि तत् ।
 आपः एत्त्वम् भवेत् तस्मिन् न झलि इति अनुवर्तनात् , प्रत्ययस्थात् च कात् इत्त्वम् शीभावः च प्रसज्यते
 मृजेः वृद्धिविधौ क्विप्रतिषेधः ।
 मृजेः वृद्धिविधौ क्व्यन्तस्य प्रतिषेधः वक्तव्यः ।
 कंसपरिमृड्भ्याम् , कंसपरिमृड्भिः ।
 धातोः स्वरूपग्रहणे वा तत्प्रत्ययविज्ञानात् सिद्धम् ।
 अथ वा धातोः स्वरूपग्रहणे तत्प्रत्यये कार्यविज्ञानात् सिद्धम् ।
 धातुप्रत्यये कार्यम् भवति इति एषा परिभाषा कर्तव्या ।
 कानि एतस्याः परिभाषायाः प्रयोजनानि ।
 प्रयोजनम् सृजिदृशिमस्जिनशिहन्तिगिरत्यर्थम् ।
 सृजि ।
 रज्जुसृड्भ्याम् , रज्जुसृड्भिः ।
 सृजि ।
 दृशि ।
 देवदृग्भ्याम् , देवदृग्भिः ।
 दृशि ।
 मस्जि ।
 उदकमग्भ्याम् , उदकमग्भिः ।
 मस्जि ।
 नशि ।
 प्रनड्भ्याम् , प्रनड्भिः ।
 नशि ।
 हन्ति ।
 वार्त्रघ्नः , भ्रौणघ्नः ।
 हन्ति ।
 गिरति ।
 देवगिरः ।
 यदि स्वरूपग्रहणे इति उच्यते प्रसृब्भ्याम् , प्रसृब्भिः , अनुदात्तस्य च ऋदुपस्य अन्यतरस्याम् इति अम् प्राप्नोति ।
 एवम् तर्हि इयम् परिभाषा कर्तव्या धातोः कार्यम् उच्यमानम् तत्प्रत्यये भवति इति ।
 सा तर्हि एषा परिभाषा कर्तव्या ।
 न कर्तव्या ।
 आचार्यप्रवृत्तिः ज्ञापयति भवति एषा परिभाषा इति यत् अयम् भ्रौणहत्ये तत्वम् शास्ति
 वृद्धौ अज्ग्रहणम् गोऽर्थम् ।
 वृद्धौ अज्ग्रहणम् क्रियते गोतः वृधिः यथा स्यात् ।
 गौः इति ।
 न एतत् अस्ति प्रयोजनम् ।
 णित्करणसामर्थ्यात् एव अत्र वृद्धिः भविष्यति ।
 अथ योगविभागः किमर्थः न ञ्णिति अतः उपधायाः इति एव उच्येत ।
 का रूपसिद्धः चायकः , लावकः , कारकः ।
 गुणे कृते अयवः रपरत्वे च अतः उपधायाः इति एव सिद्धम् ।
 योगविभागः सखिव्यञ्जनाद्यर्थः ।
 योगविभागः क्रियते सख्यर्थः व्यञ्जनाद्यर्थः च ।
 सख्यर्थः तावत् ।
 सखायौ , सखायः ।
 व्यञ्जनाद्यर्थः ।
 जैत्रम् , यौत्रम् , च्यौत्रम् ।
 योगविभागे च इदानीम् सखिव्यञ्जनाद्यर्थे क्रियमाणे अज्ग्रहणम् अपि कर्तव्यम् भवति ।
 किम् प्रयोजनम् ।
 गोर्थम् ।
 ननु च उक्तम् णित्करणसामर्थ्यात् एव अत्र वृद्धिः भविष्यति इति ।
 अस्ति अन्यत् णित्करणसय प्रयोजनम् ।
 किम् ।
 गावौ , गावः ।
 अवादेशे कृते अतः उपधायाः इति वृद्धिः यथा स्यात् ।
 यत् तु सौ णित्करणम् तत् अनवकाशम् तस्य अनवकाशत्वात् एव वृद्धिः भविष्यति ।
 यथा एव खलु अपि णित्करणसामर्थ्यात् अनिकः अपि वृद्धिः प्रार्थ्यते एवम् तत्वम् अपि प्राप्नोति ।
 तत्वम् अपि हि ञ्णिति इति उच्यते ।
 तस्मात् अज्ग्रहणम् कर्तव्यम्
 अज्ग्रहणम् कर्तव्यम् ।
 ननु च क्रियते एव ।
 द्वितीयम् कर्तव्यम् यथा अचामादिग्रहणम् अज्विशेषणम् विज्ञायेत ।
 अचाम् आदेः अचः इति ।
 अथ अक्रियमाणे अज्ग्रहणे कस्य अचामादिग्रहणम् विशेषणम् स्यात् ।
 इग्विशेषणम् इति आह ।
 अचाम् आदेः इकः इति ।
 तत्र कः दोषः ।
 इह एव स्यात् ।
 ऐत्कायनः , औपगवः ।
 इह न स्यात् ।
 गार्ग्यः , वात्स्यः इति ।
 तत् तर्हि अज्ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 अचः ञ्णिति इति ।
 यदि तत् अनुवर्तते अतः उपधायाः अचः इति अज्मात्रस्य उपधायाः वृद्धिः प्रसज्येत ।
 छेदकः इति ।
 अकारेण तपरेण अचम् विशेषयिष्यामः ।
 अचः अतः इति ।
 इह इदानीम् अचः इति एव अनुवर्तते अतः इति निवृत्तम् ।
 अथ वा मण्डूकगतयः अधिकाराः ।
 यथा मण्डूकाः उत्प्लुत्य उत्प्लुत्य गच्छन्ति तद्वत् अधिकाराः ।
 अथ वा एकयोगः करिष्यते ।
 अचः ञ्णिति अतः उपधायाः ।
 ततः तद्धितेषु अचाम् आदेः इति ।
 न च एकयोगे अनुवृत्तिः भवति
 तद्धितेषु अचामादिवृद्धौ अन्त्योपधलक्षणप्रतिषेधः ।
 तद्धितेषु अचामादिवृद्धौ अन्त्योपधलक्षणायाः वृद्धेः प्रतिषेधः वक्तव्यः ।
 क्रौष्टुः जागतः इति ।
 ननु च अचामादिवृद्धिः अन्त्योपधलक्षणाम् वृद्धिम् बाधिष्यते ।
 कथम् अन्यस्य उच्यमाना अन्यस्य बाधिका स्यात् ।
 असति खलु अपि सम्भवे बाधनम् भवति अस्ति च सम्भवः यत् उभयम् स्यात् ।
 लोकविज्ञानात् सिद्धम् ।
 सति अपि सम्भवे बाधनम् भवति ।
 तत् यथा ।
 ब्राह्मणेभ्यः दधि दीयताम् तक्रम् कौण्डिन्याय इति सति अपि सम्भवे दधिदानस्य तक्रदानम् निवर्तकम् भवति ।
 एवम् इह अपि सति अपि सम्भवे अचामादिवृद्धिः अन्त्योपधलक्षणाम् वृद्धिम् बाधिष्यते ।
 विषमः उपन्यासः ।
 न अप्राप्ते दधिदाने तक्रदानम् आरभ्यते तत् प्राप्ते आरभ्यमाणम् बाधकम् भविष्यति ।
 इह पुनः अप्राप्तायाम् अन्त्योपधलक्षणायाम् वृद्धौ अचामादिवृद्धिः आरभ्यते ।
 सुश्रुत् , सौश्रुतः इति ।
 पुष्करसद्ग्रहणात् वा ।
 अथ वा यत् अयम् अनुशतिकादिषु पुष्करसच्शब्दम् पठति तत् ज्ञापयति आचार्यः अचामादिवृद्धौ अन्त्योपधलक्षणा वृद्धिः न भवति इति
