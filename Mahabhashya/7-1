 युवोः अनाकौ इति उच्यते कयोः युवोः अनाकौ भवतः ।
 प्रत्यययोः ।
 कथम् पुनः अङ्गस्य इति अनुवर्तमाने प्रत्यययोः स्याताम् ।
 युशब्दवुशब्दान्तम् एतत् विभक्तौ अङ्गम् भवति ।
 यदि युशब्दवुशब्दान्तस्य अङ्गस्य अनाकौ भवतः सर्वादेशौ प्राप्नुतः ।
 निर्दिश्यमानस्य आदेशाः भवन्ति इति एवम् न भविष्यतः ।
 यत्र तर्हि विभक्तिः न अस्ति ।
 नन्दना कारिका इति ।
 अत्र अपि प्रत्ययलक्षणेन विभक्तिः ।
 यत्र तर्हि प्रत्ययलक्षणम् न अस्ति ।
 नन्दनप्रियः कारकप्रियः इति ।
 मा भूताम् या असौ सामासिकी विभक्तिः तस्याम् या असौ समासात् विभक्तिः तस्याम् भविष्यतः ।
 न वै तस्याम् युशब्दवुशब्दान्तम् अङ्गम् भवति ।
 भवेत् यः युशब्दवुशब्दाभ्याम् अङ्गम् विशेषयेत् तस्य आनन्त्ययोः न स्याताम् ।
 वयम् खलु अङ्गेन युशब्दवुशब्दौ विशेषयिष्यामः ।
 अङ्गस्य युवोः अनाकौ भवतः यत्रतत्रस्थयोः इति ।
 यत्र तर्हि समासात् विभक्तिः न अस्ति ।
 नन्दनदधि कारकदधि ।
 एवम् तर्हि न च अपरम् निमित्तम् सञ्ज्ञा च प्रत्ययलक्षणेन ।
 न च इह परम् निमित्तम् आश्रीयते 
 अस्मिन् परतः युवोः अनाकौ भवतः इति ।
 किम् तर्हि अङ्गस्य युवोः अनाकौ भवतः इति ।
 अङ्गसञ्ज्ञा च भवति प्रत्ययलक्षणेन ।
 अथ वा तयोः एव यत् अङ्गम् तन्निमित्तत्वेन आश्रयिष्यामः ।
 कथम् ।
 अङ्गस्य इति सम्बन्धसामान्ये षष्ठी विज्ञास्यते ।
 अङ्गस्य यौ युवू ।
 किम् च अङ्गस्य युवू ।
 निमित्तम् ।
 ययोः युवोः अङ्गम् इति एतत् भवति ।
 कयोः च एतत् भवति ।
 प्रत्यययोः
 युवोः अनाकौ इति चेत् धातुप्रतिषेधः ।
 युवोः अनाकौ इति चेत् धातुप्रतिषेधः वक्तव्यः ।
 युत्वा युतः युतवान् युतिः ।
 भुज्य्वादीनाम् च । भुज्य्वादीनाम् च प्रतिषेधः वक्तव्यः ।
 भुज्युः कंयुः शंयुः इति । अनुनासिकपरत्वात् सिद्धम् । अनुनासिकपरयोः युवोः ग्रहणम् न च एतौ अनुनासिकपरौ ।
 यदि अनुनासिकपरयोः ग्रहणम् नन्दनः कारकः अत्र न प्राप्नुतः न हि एताभ्याम् युशब्दवुशब्दाभ्याम् अनुनासिकम् परम् पश्यामः ।
 अनुनासिकपरत्वात् इति न एवम् विज्ञायते अनुनासिकः परः आभ्याम् तौ इमौ अनुनासिकपरौ अनुनासिकपरत्वात् इति ।
 कथम् तर्हि ।
 अनुनासिकः परः अनयोः तौ इमौ अनुनासिकपरौ अनुनासिकपरत्वात् इति ।
 यदि अनुनासिकपरयोः ग्रहणम् इत्सञ्ज्ञा प्राप्नोति ।
 तत्र कः दोषः ।
 तत्र ङीब्नुमोः प्रतिषेधः । ङीब्नुमः प्रतिषेधः वक्तव्यः ।
 नन्दनः कारकः ।
 नन्दना कारिका ।
 उगिल्लक्षणौ ङीब्नुमौ प्राप्नुतः । धात्वन्तस्य च । धात्वन्तस्य च प्रतिषेधः वक्तव्यः ।
 दिवु सिवु ।
 षिट्टित्करणम् तु ज्ञापकम् उगित्कार्याभावस्य । यत् अयम् युशब्दवुशब्दौ षिट्टितौ करोति शिल्पिनि ष्वुन् ट्युट्युलौ तुट् च इति तत् ज्ञापयति आचार्यः न युवोः उगित्कार्यम् भवति इति ।
 कथम् कृत्वा ज्ञापकम् षिट्टित्करणे एतत् प्रयोजनम् षिट्टितः इति इकारः यथा स्यात् ।
 यदि च अत्र उगित्कार्यम् स्यात् षिट्टित्करणम् अनर्थकम् स्यात् ।
 पश्यति तु आचार्यः न युवोः उगित्कार्यम् भवति इति ततः युशब्दवुशब्दौ षिट्टितौ करोति ।
 न वा षित्करणम् ङीष्विधानार्थम् । न एतत् अस्ति ज्ञापकम् ।
 अस्ति हि अन्यत् एतस्य वचने प्रयोजनम् ।
 किम् ।
 षित्करणम् क्रियते ङीष्विधानार्थम् ।
 षितः इति ङीष् यथा स्यात् ।
 टित्करणम् अनुपसर्जनार्थम् ।
 टित्करणे अपि अन्यत् प्रयोजनम् अस्ति ।
 किम् ।
 अनुपसर्जनात् टितः इति ईकारः यथा स्यात् ।
 टितः अनुपसर्जनात् भवति उगितः उपसर्जनात् च अनुपसर्जनात् च ।
 एवम् तर्हि विप्रतिषेधात् तु टापः बलीयस्त्वम् ।
 विप्रतिषेधात् तु टापः बलीयस्त्वम् भविष्यति ।
 टापः अवकाशः खट्वा माला ।
 ङीपः अवकाशः गोमती यवमती ।
 इह उभयम् प्राप्नोति नन्दना कारिका ।
 टाप् भवति विप्रतिषेधेन ।
 न एषः युक्तः विप्रतिषेधः ।
 विप्रतिषेधे परम् इति उच्यते पूर्वः च टाप् परः ङीप् ।
 ङीपः परः टाप् करिष्यते ।
 सूत्रविपर्यासः कृतः भवति ।
 एवम् तर्हि उगितः ङीप् भवति इति अत्र अपि अतः टाप् इति अनुवर्तिष्यते ।
 एवम् अपि अकारान्तात् उगितः इह एव स्यात् नन्दना कारिका ।
 गोमती यवमती इति अत्र न स्यात् ।
 एवम् तर्हि सम्बन्धानुवृत्तिः करिष्यते ।
 अजाद्यतः टाप् ऋन्नेभ्यः ङीप् अतः टाप् ।
 उगितः च ङीप् भवति अतः टाप् ।
 वनः र च वनः ङीप् भवति उगितः अतः टाप् ।
 पादः अन्यतरस्याम् ङीप् भवति उगितः अतः टाप् ।
 ततः ऋचि ।
 ऋचि च टाप् भवति ।
 प्रकृतम् अनुवर्तते ।
 सिध्यति एवम् यदि वार्त्तिककारः पठति विप्रतिषेधात् तु टापः बलीयस्त्वम् इति एतत् असङ्गृहीतम् भवति ।
 एतत् च सङ्गृहीतम् भवति ।
 कथम् ।
 इष्टवाची परशब्दः ।
 विप्रतिषेधे परम् यत् इष्टम् तत् भवति इति । धात्वन्तस्य च अर्थवद्ग्रहणात् ।
 अर्थवतोः युवोः ग्रहणम् न च धात्वन्तः अर्थवान्
 नुम्विधौ झल्ग्रहणम् ।
 नुम्विधौ झल्ग्रहणम् कर्तव्यम् ।
 झलन्तस्य उगितः इष्यते 
 उगिदचाम् सर्वनामस्थाने अधातोः झलः इति ।
 तत् च अवश्यम् कर्तव्यम् । लिङ्गविशिष्टप्रतिषेधार्थम् । प्रातिपदिकग्रहणे लिङ्गविशिष्टस्य अपि ग्रहणम् भवति इति यथा इह भवति गोमान् यवमान् एवम् गोमती यवमती इति अत्र अपि स्यात् । न वा विभक्तौ लिङ्गविशिष्टाग्रहणात् ।
 न वा वक्तव्यम् ।
 किम् कारणम् ।
 विभक्तौ लिङ्गविशिष्टग्रहणम् न इति एषा परिभाषा कर्तव्या ।
 कः पुनः अत्र विशेषः एषा वा परिभाषा क्रियेत झल्ग्रहणम् वा इति ।
 अवश्यम् एषा परिभाषा कर्तव्या ।
 बहूनि एतस्याः परिभाषायाः प्रयोजनानि ।
 कानि । प्रयोजनम् शुनः स्वरे । यथा इह भवति शुना शुनः एवम् शुन्या शुन्याः इति अत्र अपि स्यात् । यूनः सम्प्रसारणे ।
 यूनः सम्प्रसारणे प्रयोजनम् ।
 यथा इह भवति यूनः पश्य इति एवम् युवतीः पश्य इति अत्र अपि स्यात् । उगिदचाम् नुम्विधौ । उगिदचाम् नुम्विधौ प्रयोजनम् ।
 यथा इह भवति गोमान् यवमान् एवम् गोमती यवमती इति अत्र अपि स्यात् । अनडुहः च आम्विधौ ।
 अनडुहः च आम्विधौ प्रयोजनम् ।
 यथा इह भवति अनड्वान् इति एवम् अनडुही इति अत्र अपि स्यात् ।
 न वा भवति अनड्वाही इति ।
 भवति अन्येन यत्नेन ।
 आम् अनडुहः स्त्रियाम् वा इति ।
 लिङ्गविशिष्टग्रहणात् ईकारान्तस्य प्राप्नोति । पथिमथोः आत्त्वे । पथिमथोः आत्त्वे प्रयोजनम् ।
 यथा इह भवति पन्थाः मन्थाः एवम् पथी मथी इति अत्र अपि प्राप्नोति ।
 न केवलः पथिशब्दः स्त्रियाम् वर्तते ।
 उपसमस्तः तर्हि वर्तते ।
 सुपथी इति । पुंसः असुङ्विधौ ।
 पुंसः असुङ्विधौ प्रयोजनम् ।
 यथा इह भवति पुमान् एवम् पुंसी इति अत्र अपि स्यात् ।
 न केवलः पुंशब्दः स्त्रियाम् वर्तते ।
 उपसमस्तः तर्हि वर्तते ।
 सुपुंसी इति । सख्युः णित्त्वानङौ । सख्युः णित्त्वानङौ प्रयोजनम् ।
 यथा इह भवति सखा सखायौ सखायः एवम् सखी सख्यौ सख्यः इति अत्र अपि प्राप्नोति । भवद्भगवदघवताम् ओद्भावे । भवद्भगवदघवताम् ओद्भावे प्रयोजनम् ।
 यथा इह भवति भोः भगोः अघोः इति एवम् भवति भगवति अघवति इति अत्र अपि स्यात् ।
 एतानि अस्याः परिभाषायाः प्रयोजनानि यदर्थम् एषा परिभाषा कर्तव्या ।
 एतस्याम् च सत्याम् न अर्थः झल्ग्रहणेन
 तत् एतत् अनन्यार्थम् झल्ग्रहणम् कर्तव्यम् नुम्प्रतिषेधः वा वक्तव्यः ।
 उभयम् न वक्तव्यम् ।
 उपरिष्टात् झल्ग्रहणम् क्रियते तत् पुरस्तात् अपक्रक्ष्यते ।
 एवम् अपि सूत्रविपर्यासः कृतः भवति ।
 एवम् तर्हि योगविभागः करिष्यते ।
 उगिदचाम् सर्वनामस्थाने अधातोः ।
 युजेः असमासे ।
 ततः नपुंसकस्य ।
 नपुंसकस्य नुम् भवति ।
 झलः इति उभयोः शेषः ।
 ततः अचः ।
 अजन्तस्य च नपुंसकलिङ्गस्य नुम् भवति ।
 यदि अपि तावत् एतत् उगित्कार्यम् परिहृतम् इदम् अपरम् प्राप्नोति 
 शातनितरा पातनितरा ।
 उगितः नद्याः घादिषु ह्रस्वः भवति इति अन्यतरस्याम् ह्रस्वत्वम् प्रसज्येत नित्यम् च इष्यते ।
 उगितः या नदी एवम् एतत् विज्ञायते ।
 उगितः एषा नदी ।
 उगितः या परा ।
 अत्र च एव दोषः भवति उगितः हि एषा परा नदी ऐषुमतितरायाम् च प्राप्नोति ।
 उगितः परा या विहिता ।
 उगितः एषा विहिता ।
 उगितः इति एवम् या विहिता ।
 एवम् अपि भोगवतितरायाम् दोषः भवति ।
 भोगवतितरा भोगवतीतरा ।
 तस्मात् उगितः या नदी उगितः या विहिता इति एवम् एतत् विज्ञास्यते ।
 एवम् विज्ञायमाने शातनितरायाम् दोषः एव । सिद्धम् तु युवोः अनुनासिकत्वात् सिद्धम् एतत् ।
 कथम् ।
 यकारवकारयोः एव इदम् अनुनासिकयोः ग्रहणम् ।
 सन्ति हि यणः सानुनासिकाः निरनुनासिकाः च ।
 आयनादिषु उपदेशिवद्वचनम् स्वरसिद्ध्यर्थम् । आयनादिषु उपदेशिवद्भावः वक्तव्यः ।
 उपदेशावस्थायाम् आयनादयः भवन्ति इति वक्तव्यम् ।
 किम् प्रयोजनम् ।
 स्वरसिद्ध्यर्थम् ।
 उपदेशावस्थायाम् आयनादिषु इष्टः स्वरः यथा स्यात् इति ।
 शिलेयम् तैत्तिरीयः ।
 अक्रियमाणे हि उपदेशिवद्भावे प्रत्ययसञ्ज्ञासन्नियोगेन आद्युदात्तत्वे कृते आन्तर्यतः आदेशाः अस्वरकाणाम् अस्वरकाः स्युः ।
 न वा क्व चित् चित्करणात् उपदेशिवद्वचनानर्थक्यम् न वा वक्तव्यम् ।
 किम् कारणम् ।
 क्व चित् चित्करणात् ।
 यत् अयम् क्व चित् घादीन् चितः करोति अग्रात् यत् घच्छौ च तत् ज्ञापयति आचार्यः उपदेशावस्थायाम् आयनादयः भवन्ति इति ।
 कथम् कृत्वा ज्ञापकम् ।
 चित्करणे एतत् प्रयोजनम् चितः इति अन्तोदात्तत्वम् यथा स्यात् इति ।
 यदि च उपदेशावस्थायाम् आयनादयः भवन्ति ततः चित्करणम् अर्थवत् भवति । तत्र उणादिप्रतिषेधः । तत्र उणादीनाम् प्रतिषेधः वक्तव्यः ।
 शङ्खः शाण्ढः इति । धातोः वा ईयङ्वचनात् । अथ वा यत् अयम् ऋतेः ईयङ् इति धातोः ईयङ् शास्ति तत् ज्ञापयति आचार्यः न धातुप्रत्ययानाम् आयनादयः भवन्ति इति ।
 यदि हि स्युः ऋतेः छङ् इति एव ब्रूयात् ।
 सिद्धे विधिः आरभ्यमाणः ज्ञापकार्थः भवति न च ऋतेः छङा सिध्यति ।
 छङि सति वलादिलक्षणः इट् प्रसज्येत ।
 इटि कृते अनादित्वात् आदेशः न स्यात् ।
 इदम् इह सम्प्रधार्यम् ।
 इट् क्रियताम् आदेशः इति किम् अत्र कर्तव्यम् ।
 परत्वात् इडागमः ।
 नित्यः आदेशः ।
 कृते अपि इटि प्राप्नोति अकृते अपि ।
 अनित्यः आदेशः न हि कृते इटि प्राप्नोति ।
 किम् कारणम् ।
 अनादित्वात् ।
 अन्तरङ्गः तर्हि आदेशः ।
 का अन्तरङ्गता ।
 इदानीम् एव हि उक्तम् आयनादिषु उपदेशिवद्वचनम् स्वरसिद्ध्यर्थम् इति ।
 तत् एतत् ऋतेः ईयङ्वचनम् ज्ञापकम् एव न धातुप्रत्ययानाम् आयनादयः भवन्ति इति । प्रातिपदिकविज्ञानात् च पाणिनेः सिद्धम् प्रातिपदिकविज्ञानात् च भगवतः पाणिनेः आचार्यस्य सिद्धम् ।
 उणादयः अव्युत्पन्नानि प्रातिपदिकानि ।
 झादेशे धात्वन्तप्रतिषेधः झादेशे धात्वन्तस्य प्रतिषेधः वक्तव्यः ।
 उज्झिता उज्झितुम् इति ।
 प्रत्ययाधिकारात् सिद्धम् ।
 प्रत्ययग्रहणम् प्रकृतम् अनुवर्तते ।
 क्व प्रकृतम् ।
 आयनेयीनीयियः फडखछघाम् प्रत्ययादीनाम् इति ।
 प्रत्ययाधिकारात् सिद्धम् इति चेत् अनादेः आदेशवचनम् । प्रत्ययाधिकारात् सिद्धम् इति चेत् अनादेः आदेशः वक्तव्यः ।
 अपि नः श्वः विजनिष्यमाणाः पतिभिः सह शयान्तै ।
 एवम् तर्हि प्रत्ययग्रहणम् अनुवर्तते आदिग्रहणम् निवृत्तम् ।
 कथम् पुनः समासनिर्दिष्टानाम् एकदेशः अनुवर्तते एकदेशः वा निवर्तते ।
 असमासनिर्देशात् सिद्धम् । असमासनिर्देशः करिष्यते ।
 प्रत्ययस्य आदीनाम् इति ।
 सः तर्हि असमासनिर्देशः कर्तव्यः ।
 न कर्तव्यः ।
 क्रियते न्यासे एव ।
 कथम् ।
 अविभक्तिकः निर्देशः ।
 प्रत्यय आदीनाम् इति ।
 तत्र शयान्तै इति अनकारान्तत्वात् अङ्गस्य आद्भावप्रतिषेधः । तत्र एतस्मिन् प्रत्ययग्रहणे अनुवर्तमाने आदिग्रहणे निवृत्ते शयान्तै इति अनकारान्तत्वात् अङ्गस्य आद्भावः प्राप्नोति तस्य प्रतिषेधः वक्तव्यः ।
 सिद्धम् अनानन्तर्यात् अनकारान्तेन अद्भावनिवृत्तिः । सिद्धम् एतत् ।
 कथम् ।
 अनानन्तर्यात् अनकारान्तेन अद्भावः न भविष्यति ।
 कथम् कृत्वा चोदितम् कथम् कृत्वा परिहारः ।
 अनकारान्तग्रहणम् प्रत्ययविशेषणम् इति कृत्वा चोदितम् झकारविशेषणम् इति कृत्वा परिहारः ।
 यदि अनकारान्तग्रहणम् झकारविशेषणम् शेरते अत्र न प्राप्नोति ।
 तत्र रुटि सन्नियोगवचनात् सिद्धम् । तत्र रुटि सन्नियोगः करिष्यते ।
 कः एषः यत्नः चोद्यते सन्नियोगः नाम ।
 चकारः कर्तव्यः ।
 रुट् च ।
 किम् च ।
 यत् च अन्यत् प्राप्नोति ।
 किम् च अन्यत् प्राप्नोति ।
 अद्भावः ।
 सः तर्हि चकारः कर्तव्यः ।
 न कर्तव्यः ।
 योगविभागः करिष्यते ।
 शीङः ।
 शीङः उत्तरस्य झस्य अत् भवति ।
 ततः रुट् ।
 रुट् च भवति शीङः इति ।
 एवम् अपि पर्यायः प्रसज्येत ।
 एवम् तर्हि अच्शब्दस्य रुटम् वक्ष्यामि ।
 तत् अच्शब्दग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 अत् अभ्यस्तात् इति ।
 तत् वै प्रथमानिर्दिष्टम् षष्ठीनिर्दिष्टेन च इह अर्थः ।
 शीङः इति एषा पञ्चमी अत् इति प्रथमायाः षष्ठी प्रकल्पयिष्यति तस्मात् इति उत्तरस्य इति ।
 रुटि दृशिगुणप्रतिषेधः ।
 रुटि दृशिगुणः प्राप्नोति ।
 अदृश्रन् अस्य केतवः इति ।
 तस्य प्रतिषेधः वक्तव्यः ।
 परस्मिन् इति क्ङिति च इति प्रतिषेधः भविष्यति ।
 एवम् अपि अदृश्रम् अस्य केतवः इति अत्र प्राप्नोति ।
 एवम् तर्हि पूर्वान्तः करिष्यते ।
 पूर्वान्ते शीङः गुणविधिः पूर्वान्ते शीङः गुणः विधेयः 
 शेरते ।
 सूत्रम् च भिद्यते ।
 यथान्यासम् एव अस्तु ।
 ननु च उक्तम् रुटि दृशिगुणप्रतिषेधः इति ।
 पूर्वान्ते अपि एषः दोषः ।
 कथम् ।
 अयम् दृशिगुणः प्रतिषेधविषये आरभ्यते सः यथा एव क्ङिति च इति एतम् प्रतिषेधम् बाधते एवम् अनुपधायाः अपि प्रसज्येत ।
 तस्मात् उभाभ्याम् दृशेः अक्प्रत्ययान्तरम् वक्तव्यम् पितरम् च दृशेयम् मातरम् च दृशेयम् इति एवम् अर्थम् ।
 झादेशात् आट् लेटि झादेशात् आट् लेटि भवति विप्रतिषेधेन ।
 झादेशस्य अवकाशः ।
 लुनते लुनताम् अलुनत ।
 आटः अवकाशः ।
 पताति दिद्युत् ।
 उदधिम् च्यावयाति ।
 इह उभयम् प्राप्नोति ।
 अपि नः श्वः विजनिष्यमाणाः पतिभिः सह शयान्तै ।
 आट् लेटि भवति विप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वा नित्यत्वात् आटः ।
 न वा वक्तव्यः ।
 किम् कारणम् ।
 नित्यत्वात् आटः ।
 नितः आडागमः ।
 सः कथम् नित्यः ।
 यदि अनकारान्तग्रहणम् झकारविशेषणम् ।
 अथ हि प्रत्ययविशेषणम् झादेशः अपि नित्यः ।
 अन्तरङ्गलक्षणत्वात् च ।
 अन्तरङ्गः खलु अपि आडागमः ।
 कथम् अन्तरङ्गः ।
 यदि प्राक् लादेशात् धात्वधिकारः ।
 अथ हि लादेशे धात्वधिकारः अनुवर्तते उभयम् समानाश्रयम् ।
 यदि एव अनकारान्तग्रहणम् प्रत्ययविशेषणम् अथ अपि लादेशे धात्वधिकारः अनुवर्तते उभयथा अपि पूर्वविप्रतिषेधेन न अर्थः ।
 कथम् ।
 बहुलम् छन्दसि इति एवम् अत्र शपः लुक् न भविष्यति ।
 तत्र अनतः इति प्रतिषेधः भविष्यति ।
 इदम् बहुलम् छन्दसि इति द्विः क्रियते ।
 एकम् शक्यम् अकर्तुम् ।
 कथम् ।
 यदि तावत् पूर्वम् क्रियते परम् न करिष्यते ।
 अतः भिसः ऐस् इति अत्र बहुलम् छन्दसि इति एतत् अनुवर्तिष्यते ।
 अथ परम् क्रियते पूर्वम् न करिष्यते ।
 बहुलम् छन्दसि इति अत्र रुट् अपि अनुवर्तिष्यते ।
 अपरः आह 
 उभे बहुलग्रहणे एकम् छन्दोग्रहणम् शक्यम् अकर्तुम् ।
 कथम् ।
 इदम् अस्ति ।
 वेत्तेः विभाषा ।
 ततः छन्दसि ।
 छन्दसि च विभाषा ।
 ततः अतः भिसः ऐस् भवति ।
 छन्दसि विभाषा इति ।
 इह वृक्षैः प्लक्षैः इति परत्वात् एत्त्वम् प्राप्नोति ।
 ऐस्भावः इदानीम् क्व भविष्यति ।
 कृते एत्त्वे भौतपूर्व्यात् ।
 कृते एत्त्वे भूतपूर्वमकारान्तम् इति ऐस् भविष्यति ।
 ऐस् तु नित्यः तथा सति ।
 एवम् सति नित्यः ऐस्भावः कृते अपि एत्त्वे प्राप्नोति अकृते अपि प्राप्नोति ।
 नित्यत्वात् ऐस्त्वे कृते विहतनिमित्तत्वात् एत्त्वम् न भविष्यति ।
 एत्त्वम् भिसि परत्वात् चेत् अतः ऐस् क्व भविष्यति ।
 कृते एत्त्वे भौतपूर्व्यात् ऐस् तु नित्यः तथा सति ।
 इमौ द्वौ प्रतिषेधौ उच्येते ।
 उभौ शक्यौ अवक्तुम् ।
 कथम् ।
 एवम् वक्ष्यामि ।
 इदमदसोः कात् इति ।
 तन्नियमार्थम् भविष्यति ।
 इदमदसोः कात् एव न अन्यतः इति ।
 किमर्थम् इनादेशः उच्यते न नादेशः एव उच्येत ।
 का रूपसिद्धिः 
 वृक्षेण प्लक्षेण ।
 एत्त्वे योगविभागः करिष्यते ।
 कथम् ।
 इदम् अस्ति ।
 बहुवचने झलि एत् ओसि च ।
 ततः आङि च ।
 आङि च परतः अतः एत्त्वम् भवति ।
 वृक्षेण प्लक्षेण ।
 ततः आपः सम्बुद्धौ च ।
 आपः आङि च ओसि च इति ।
 न एवम् शक्यम् ।
 इह हि अनेन इति इद्रूपलोपः प्रसज्येत ।
 झलि लोपः करिष्यते ।
 न शक्यः झलि लोपः कर्तुम् ।
 इह हि दोषः स्यात् ।
 अया विष्टा इति ।
 एवम् तर्हि अन्लोपापवादः विज्ञास्यते ।
 कथम् ।
 एवम् वक्ष्यामि ।
 अन् ने च अपि च इति ।
 तत् नकारग्रहणम् कर्तव्यम् ।
 न कर्तव्यम् ।
 क्रियते न्यासे एव ।
 लुपनिर्दिष्टः नकारः ।
 यदि एवम् न उपधायाः इति दीर्घत्वम् प्राप्नोति ।
 सौत्रः निर्देशः ।
 अथ वा नपुंसकनिर्देशः करिष्यते ।
 अथ किमर्थम् आत् उच्यते न अत् एव उच्येत ।
 का रूपसिद्धिः वृक्षात् 
 प्लक्षात् ।
 सवर्णदीर्घत्वेन सिद्धम् ।
 न सिध्यति ।
 अतः गुणे पररूपम् इति पररूपत्वम् प्राप्नोति ।
 अकारोच्चारणसामर्थ्यात् न भविष्यति ।
 यदि प्राप्नुवन् विधिः उच्चारणसामर्थ्यात् बाध्यते सवर्णदीर्घत्वम् अपि न प्राप्नोति ।
 न एषः दोषः ।
 यम् विधिम् प्रति उपदेशः अनर्थकः सः विधिः बाध्यते यस्य तु विधेः निमित्तम् एव न असौ बाध्यते ।
 पररूपम् प्रति अकारोच्चारणम् अनर्थकम् सवर्णदीर्घत्वस्य पुनः निमित्तम् एव ।
 किम् इदम् चतुर्थ्येकवचनस्य ग्रहणम् आहोस्वित् सप्तम्येकवचनस्य ग्रहणम् ।
 कुतः सन्देहः ।
 समानः निर्देशः ।
 चतुर्थ्येकवचनस्य ग्रहणम् ।
 कथम् ज्ञायते ।
 लक्षणप्रतिपदोक्तयोः प्रतिपदोक्तस्य एव इति ।
 इह अपि तर्हि चतुर्थ्येकवचनस्य ग्रहणम् स्यात् ।
 ङेः आम् नद्याम्नीभ्यः ।
 एवम् तर्हि व्याख्यानतः विशेषप्रतिपत्तिः न हि सन्देहात् अलक्षणम् इति इह चतुर्थ्येकवचनय्स् अग्रहणम् व्याख्यास्यामः तत्र सप्तम्येकवचनस्य इति ।
 अशः एकादिष्टात् स्मायादीनाम् उपसङ्ख्यानम् अशः एकादिष्टात् स्मायादीनाम् उपसङ्ख्यानम् कर्तव्यम् ।
 अथ उ अत्र अस्मै ।
 अथ उ अत्र अस्मात् ।
 अथ उ अत्र अस्मिन् इति ।
 एकादेशे कृते अतः इति स्मायादयः न प्राप्नुवन्ति ।
 किम् पुनः कारणम् एकादेशः तावत् भवति न पुनः स्मायादयः ।
 न परत्वात् स्मायादिभिः भवितव्यम् ।
 न भवितव्यम् ।
 किम् कारणम् ।
 नित्यत्वात् एकादेशः ।
 नित्यः एकादेशः ।
 कृतेषु अपि स्मायादिषु प्राप्नोति अकृतेषु अपि ।
 नित्यत्वात् एकादेशे कृते अतः इति स्मायादयः न प्राप्नुवन्ति ।
 किम् उच्यते अशः इति न इह अपि कर्तव्यम् ।
 अत्र अस्मै ।
 अत्र अस्मात् ।
 अत्र अस्मिन् इति ।
 एकादेशे कृते अतः इति स्मायादयः न प्राप्नुवन्ति ।
 आनुपूर्व्या सिद्धम् एतत् ।
 न अत्र अकृतेषु स्मायादिषु हलादिः विभक्तिः अस्ति हलादौ चेत् रूपलोपः न च अकृतए इद्रूपलोपे एकादेशः प्राप्नोति ।
 तत् आनुपूर्या सिद्धम् ।
 तत् तर्हि उपसङ्ख्यानम् कर्तव्यम् ।
 न वा बहिरङ्गलक्षणत्वात् ।
 न वा कर्तव्यम् ।
 किम् कारणम् ।
 बहिरङ्गलक्षणत्वात् ।
 बहिरङ्गलक्षणः एकादेशः ।
 अन्तरङ्गाः स्मायादयः ।
 असिद्धम् बहिरङ्गम् अन्तरङ्गे ।
 किमर्थम् शीभावः शिभावः च उच्यते न शिभावः एव उच्येत ।
 का रूपसिद्धिः 
 ते ये के ।
 आद्गुणेन सिद्धम् ।
 न एवम् शक्यम् ।
 इह हि त्रपुणी जतुनी दीर्घश्रवणम् न स्यात् ।
 एवम् तर्हि शीभवः एव उच्यताम् ।
 न एवम् शक्यम् ।
 इह हि कुण्डानि वनानि इति ह्रस्वस्य श्रवणम् न स्यात् ।
 तस्मात् शीभावः शिभावः च वक्तव्यः ।
 किमर्थः ङकारः ।
 सामान्यग्रहणार्थः ।
 औ , इति उच्यमाने प्रथमाद्विवचनस्य एव स्यात् ।
 अथ अपि औट् इति उच्यते एवम् अपि द्वितीयाद्विवचनस्य एव स्यात् ।
 अस्ति प्रयोजनम् एतत् ।
 किम् तर्हि इति ।
 ङित्कार्यम् तु प्राप्नोति ।
 खट्वे माले ।
 याट् आपः इति याट् प्राप्नोति ।
 न एषः दोषः ।
 न एवम् विज्ञायते ङकारः इत् अस्य सः अयम् ङित् ङिति इति ।
 कथम् तर्हि ।
 ङः एव इत् ङित् ङिति इति ।
 एवम् सति वर्णग्रहणम् इदम् भवति वर्णग्रहणेषु च एतत् भवति यस्मिन् विधिः तदादौ अल्ग्रहणे इति ।
 न दोषः भवति ।
 अथ वा वर्णग्रहणम् इदम् भवति न च एतत् वर्णग्रहणेषु भवति 
 अननुबन्धकग्रहणे न सानुबन्धकस्य इति ।
 अथ वा पूर्वसूत्रनिर्देशः अयम् पूर्वसूत्रेषु च ये अनुबन्धाः न तैः इह इत्कार्याणि क्रियन्ते ।
 औकारः अयम् शीविधौ ङित् गृहीतः ङित् च अस्माकम् न अस्ति कः अयम् प्रकारः ।
 सामान्यार्थः तस्य च आसञ्जने अस्मिन् ङित्कार्यम् ते श्याम् प्रसक्तम् सः दोषः ।
 ङित्त्वे विद्यात् वर्णनिर्देशमात्रम् वर्णे यत् स्यात् तत् च विद्यात् तदादौ ।
 वर्णः च अयम् तेन ङित्त्वे अपि अदोषः निर्देशः अयम् पूर्वसूत्रेण वा स्यात् ।
 औशघौ । औशघौ इति वक्तव्यम् ।
 किम् इदम् अघौ इति ।
 अनुत्तरपदे इति ।
 किम् प्रयोजनम् ।
 इह मा भूत् ।
 अष्टपुत्रः अष्टभार्यः इति ।
 अस्तु लुक् तत्र ।
 अस्तु अत्र औश्त्वम् लुक् भविष्यति ।
 षड्भ्यः अपि एवम् प्रसज्यते ।
 इह अपि तर्हि प्राप्नोति ।
 अष्टौ तिष्ठन्ति ।
 अष्टौ पश्य इति । अपवादः ।
 अपवादत्वात् अत्र औश्त्वम् लुकम् बाधिष्यते ।
 इह अपि तर्हि बाधेत ।
 अष्टपुत्रः अष्टभार्यः ।
 यस्य विषये ।
 यस्य लुकः विषये औश्त्वम् तस्य अपवादः ।
 यः वा तस्मात् अनन्तरः ।
 अथ वा अनन्तरस्य लुकः बाधकम् भविष्यति ।
 कुतः एतत् ।
 अनन्तरस्य विधिः वा भवति प्रतिषेधः वा इति ।
 अथ इह कस्मात् न भवति औश्त्वम् ।
 अष्ट तिष्ठन्ति ।
 अष्ट पश्य इति ।
 आत्वम् यत्र तु तत्र औश्त्वम् ।
 यत्र एव आत्वम् तत्र एव औश्त्वेन भवितव्यम् ।
 कुतः एतत् ।
 तथा हि अस्य ग्रहः कृतः ।
 तथा हि अस्य आत्वभूतस्य ग्रहणम् क्रियते ।
 अष्टाभ्यः इति ।
 ननु च नित्यम् आत्वम् ।
 एतत् एव ज्ञापयति आचार्यः विभाषात्वम् इति यत् अयम् आत्वभूतस्य ग्रहणम् करोति ।
 अष्टाभ्यः इति ।
 इतरथा हि अष्टनः इति एव ब्रूयात्
 स्वमोः लुक् त्यदादिभ्यः च स्वमोः लुक् त्यदादिभ्यः च इति वक्तव्यम् ।
 इह अपि यथा स्यात् ।
 तत् ब्राह्मणकुलम् इति ।
 कृते हि अत्वे न लुक् भवेत् ।
 अत्वे कृते लुक् न प्राप्नोति ।
 इदम् इह सम्प्रधार्यम् 
 अत्वम् क्रियताम् लुक् इति किम् अत्र कर्तव्यम् ।
 परत्वात् अत्वम् ।
 नित्यः लुक् ।
 कृते अपि अत्वे प्राप्नोति अकृते अपि ।
 अनित्यः लुक् न हि कृते अत्वे प्राप्नोति ।
 अतः अम् इति अम्भावेन भवितव्यम् ।
 तस्मात् त्यदादिभ्यः च इति वक्तव्यम् ।
 इदम् विचार्यते 
 शिशीलुग्नुम्विधिषु नपुंसकग्रहणम् शब्दग्रहणम् वा स्यात् अर्थग्रहणम् वा इति ।
 कः च अत्र विशेषः ।
 शिशीलुग्नुम्विधिषु नपुंसकग्रहणम् शब्दग्रहणम् चेत् अन्यपदार्थे प्रतिषेधः ।
 शिशीलुग्नुम्विधिषु नपुंसकग्रहणम् शब्दग्रहणम् चेत् अन्यपदार्थे प्रतिषेधः वक्तव्यः ।
 बहुत्रपुः बहुत्रपू बहुत्रपवः इति ।
 अस्तु तर्हि अर्थग्रहणम् ।
 यदि अर्थग्रहणम् प्रियसक्थ्ना ब्राह्मणेन इति अनङ् न प्राप्नोति ।
 अस्तु तर्हि शब्दग्रहणम् एव ।
 ननु च उक्तम् शिशीलुग्नुम्बिधिषु नपुंसकग्रहणम् चेत् अन्यपदार्थे प्रतिषेधः इति ।
 सिद्धम् तु प्रकृतार्थविशेषणत्वात् ।
 सिद्धम् एतत् ।
 कथम् ।
 प्रकृतस्य अर्थः विशेष्यते ।
 किम् च प्रकृतम् ।
 अङ्गम् ।
 अङ्गस्य शिशीलुग्नुमः भवन्ति नपुंसके वर्तमानस्य ।
 कथम् प्रियसक्थ्ना ब्राह्मणेन ।
 अस्थ्यादिषु शब्दग्रहणम् ।
 अस्थ्यादिषु नपुंसकग्रहणम् शब्दग्रहणम् द्रष्टव्यम् ।
 युक्तम् पुनः इदम् विचारयितुम् ।
 ननु अनेन असन्दिग्धेन अर्थग्रहणेन भवितव्यम् न हि नपुंसकम् नाम शब्दः अस्ति ।
 किम् तर्हि उच्यते अस्थ्यादिषु शब्दग्रहणम् इति ।
 अत्र अपि अर्थग्रहणम् एव ।
 अत्र एतावान् सन्देहः क्व प्रकृतस्य अर्थः विशेष्यते क्व गृह्यमाणस्य इति ।
 शिशीलुग्नुम्विधिषु प्रकृतस्य अर्थः विशेष्यते अस्थ्यादिषु गृह्यमाणस्य ।
 अद्भावे पूर्वसवर्णप्रतिषेधः ।
 अद्भावे पूर्वसवर्णस्य प्रतिषेधः वक्तव्यः ।
 कतरत् तिष्ठति , कतरत् पश्य ।
 सिद्धम् अनुनासिकोपधत्वात् ।
 सिद्धम् एतत् ।
 कथम् ।
 अनुनासिकोपधः अच्शब्दः करिष्यते ।
 दुक्करणात् वा ।
 अथ वा दुग्डतरादीनाम् इति वक्ष्यति ।
 डित्करणात् वा ।
 अथ वा डिद् अच्छब्दः करिष्यते ।
 सः तर्हि डकारः कर्तव्यः ।
 न कर्तव्यः ।
 क्रियते न्यासे एव ।
 द्विडकारकः निर्देशः ।
 अद्ड्डतरादिभ्यः इति
 इतरात् छन्दसि प्रतिषेधः एकतरात् सर्वत्र ।
 इतरात् छन्दसि प्रतिषेधः एकतरात् सर्वत्र इति वक्तव्यम् ।
 एकतरम् तिष्ठति , एकतरम् पश्य ।
 नपुंसकादेशेभ्यः युष्मदस्मदोः विभक्त्यादेशाः विप्रतिषेधेन । नपुंसकादेशेभ्यः युष्मदस्मदोः विभक्त्यादेशाः भवन्ति विप्रतिषेधेन ।
 नपुंसकादेशानाम् अवकाशः ।
 त्रपु , त्रपुणी , त्रपूणि ।
 युष्मदस्मदोः विभक्त्यादेशानाम् अवकाशः ।
 त्वम् ब्राह्मणः , अहम् ब्राह्मणः , युवाम् ब्राह्मणौ , आवाम् ब्राह्मणौ , यूयाम् ब्राह्मणाः वयम् ब्राह्मणाः ।
 इह उभयम् प्राप्नोति ।
 त्वम् ब्राह्मणकुलम् , अहम् ब्राह्मणकुलम् , युवाम् ब्राह्मणकुले , आवाम् ब्राह्मणकुले , यूयम् ब्राह्मणकुलानि , वयम् ब्राह्मणकुलानि ।
 युष्मदस्मदोः विभक्त्यादेशाः भवन्ति विप्रतिषेधेन ।
 अथ इदानीम् युष्मदस्मदोः विभक्त्यादेशेषु कृतेषु पुनःप्रसङ्गात् शिशीलुग्नुम्विधयः कस्मात् न भवन्ति ।
 सकृद्गतौ विप्रतिषेधेन यत् बाधितम् तत् बाधितम् एव इति
 किमर्थः शकारः ।
 सर्वादेशार्थः ।
 शित् सर्वस्य इति सर्वादेशः यथा स्यात् ।
 न एतत् अस्ति प्रयोजनम् ।
 अक्रियमाणे अपि शकारे अलः अन्त्यस्य विधयः भवन्ति इति अन्त्यस्य अकारे कृते त्रयाणाम् अकाराणाम् अतः गुणे पररूपत्वे सिद्धम् रूपम् स्यात् 
 तव स्वम् , मम स्वम् ।
 यदि एतत् लभ्येत कृतम् स्यात् ।
 तत् तु न लभ्यम् ।
 किम् कारणम् ।
 अत्र हि तस्मात् इति उत्तरस्य आदेः परस्य इति अकारस्य प्रसज्येत ।
 अतः उत्तरम् पठति ।
 ङसः आदेशे शित्करणानर्थक्यम् अकारस्य अकारवचनानर्थक्यात् ।
 ङसः आदेशे शित्करणम् अनर्थकम् ।
 किम् कारणम् ।
 अकारस्य अकारवचनानर्थक्यात् ।
 अकारस्य अकारवचने प्रयोजनम् न अस्ति इति कृत्वा अन्तरेण शकारम् सर्वादेशः भविष्यति ।
 अर्थवत्त्वादेशे लोपार्थम् ।
 अर्थवत्त्वकारस्य अकारवचनम् ।
 कः अर्थः ।
 आदेशे लोपार्थम् ।
 यः सः शेषे लोपः आदेशे सः विज्ञायते ।
 ननु च आदेशः या विभक्तिः इति एवम् एतत् विज्ञायते ।
 आदेशः एषा विभक्तिः ।
 कथम् ।
 सर्वे सर्वपदादेशा दाक्षीपुत्रस्य पाणिनेः एकदेशविकारे हि नित्यत्वम् न उपपद्यते ।
 तस्मात् शित्करणम् ।
 तस्मात् शकारः कर्तव्यः ।
 न कर्तव्यः ।
 क्रियते न्यासे एव ।
 कथम् ।
 प्रश्लिष्टनिर्देशः अयम् ।
 अ , अ , अ , इति ।
 सः अनेकाल् शित् सर्वस्य इति सर्वस्य भविष्यति
 प्रथमयोः इति उच्यते कयोः इदम् प्रथमयोः ग्रहणम् किम् विभक्त्योः आहोस्वित् प्रत्यययोः ।
 विभक्त्योः इति आह ।
 कथम् ज्ञायते ।
 अन्यत्र अपि हि प्रथमयोः ग्रहणे विभक्त्योः ग्रहणम् विज्ञायते न प्रत्यययोः ।
 क्व अन्यत्र ।
 प्रथमयोः पूर्वसवर्णः इति ।
 अस्ति कारणम् येन तत्र विभक्त्योः ग्रहणम् विज्ञायते ।
 किम् कारणम् ।
 अचि इति तत्र वर्तते न च अजादी प्रथमौ स्तः ।
 ननु च एवम् विज्ञायते अजादी यौ प्रथमौ अजादीनाम् वा यौ प्रथमौ इति ।
 यत् तर्हि तस्मात् शसः नः पुंसि इति अनुक्रान्तम् पूर्वसवर्णम् प्रतिनिर्दिशति तज्ज्ञापयति आचार्यः विभक्त्योः ग्रहणम् इति ।
 इह अपि आचार्यप्रवृत्तिः ज्ञापयति विभक्त्योः ग्रहणम् इति यत् अयम् शसः न इति प्रतिषेधम् शास्ति ।
 न एषः प्रतिषेधः ।
 नत्वम् एतत् विधीयते ।
 सिद्धम् अत्र नत्वम् तस्मात् शसः नः पुंसि इति ।
 यत्र तेन न सिध्यति तदर्थम् ।
 क्व च तेन न सिध्यति ।
 स्त्रियाम् नपुंसके च ।
 युष्मान् ब्राह्मणी पश्य , अस्मान् ब्राह्मणी पश्य , युष्मान् ब्राह्मणकुलानि पश्य , अस्मान् ब्राह्मणकुलानि पश्य इति ।
 यत् तर्हि युष्मदस्मदोः अनादेशे द्वितीयायाम् च इति आह तत् ज्ञापयति आचार्यः विभक्त्योः ग्रहणम् इति
 किम् अयम् भ्यम्शब्दः आहोस्वित् अभ्यम्शब्दः ।
 कुतः सन्देहः ।
 समानः निर्देशः ।
 किम् च अतः ।
 यदि तावत् भ्यम्शब्दः शेषे लोपः च अन्त्यस्य एत्वम् प्राप्नोति ।
 अथ अभ्यम्शब्दः शेषे लोपः च टिलोपः उदात्त्निवृत्तिस्वरः प्राप्नोति ।
 यथा इच्छसि तथा अस्तु ।
 अस्तु तावत् अभ्यम्शब्दः शेषे लोपः च अन्त्यस्य ।
 ननु च उक्तम् एत्त्वम् प्राप्नोति इति ।
 न एषः दोषः ।
 अङ्गवृत्ते पुनः वृत्तौ अविधिः निष्ठितस्य इति न भविष्यति ।
 अथ वा पुनः अस्तु अभम्शब्दः शेषे लोपः च टिलोपः ।
 ननु च उक्तम् उदात्तनिवृत्तिस्वरः प्राप्नोति इति ।
 न एषः दोषः उक्तम् एतत् आदौ सिद्धम् इति
 किमर्थम् आमः ससकारस्य ग्रहणम् क्रियते न आमः आकम् इति एव उच्येत ।
 केन इदानीम् ससकारस्य भविष्यति ।
 आमः सुट् अयम् भक्तः आम्ग्रहणेन ग्राहिष्यते ।
 अतः उत्तरम् पठति ।
 साम्ग्रहणम् यथागृहीतस्य आदेशवचनात् ।
 साम्ग्रहणम् क्रियते ।
 निर्दिश्यमानस्य आदेशाः भवन्ति इति एवम् ससकारस्य न प्राप्नोति ।
 इष्यते च स्यात् इति तत् च अन्तरेण यत्नम् न सिध्यति इति सामः आकम् ।
 एवमर्थम् इदम् उच्यते ।
 न वा द्विपर्यन्तानाम् अकारवचनात् आमि सकाराभावः ।
 न वा एतत् प्रयोजनम् अस्ति ।
 किम् कारणम् ।
 द्विपर्यन्तानाम् अकारवचनात् ।
 द्विपर्यन्तानाम् हि त्यदादीनम् अत्वम् उच्यते तेन आमि सकारः न भविष्यति ।
 सुट्प्रतिषेधः तु आदेशे लोपविज्ञानात् ।
 सुट्प्रतिषेधः तु वक्तव्यः ।
 किम् कारणम् ।
 आदेशे लोपविज्ञानात् ।
 यः सः शेषे लोपः आदेशे सः विज्ञायते ।
 न वा टिलोपवचनात् आदेशे टाप्प्रतिषेधार्थम् ।
 न वा सुट्प्रतिषेधः वक्तव्यः ।
 किम् कारणम् ।
 टिलोपवचनात् ।
 आदेशे यः सः शेषे लोपः टिलोपः सः वक्तव्यः ।
 किम् प्रयोजनम् ।
 टाप्प्रतिषेधार्थम् ।
 टाप् मा भूत् इति ।
 सः तर्हि टिलोपः वक्तव्यः ।
 न वा लिङ्गाभावात् टिलोपवचनानर्थक्यम् ।
 न वा वक्तव्यम् ।
 किम् कारणम् ।
 लिङ्गाभावात् ।
 अलिङ्गे युष्मदस्मदी ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 न हि अस्ति विशेषः युष्मदस्मदोः स्त्रियाम् पुंसि नपुंसके वा ।
 अस्ति कारणम् येन एतत् एवम् भवति ।
 किम् कारणम् ।
 यः असौ विशेषवाची शब्दः तदसान्निध्यात् ।
 अङ्ग हि भवान् तम् उच्चारयतु गंस्यते सः विशेषः ।
 ननु च न एतेन एवम् भवितव्यम् ।
 न हि शब्दनिमित्तकेन नाम अर्थेन भवितव्यम् ।
 किम् तर्हि अर्थ निमित्तकेन नाम शब्देन भवितव्यम् ।
 तत् एतत् एवम् दृश्यताम् 
 अर्थरूपम् एव एतत् एवञ्जातीयकम् येन अत्र विशेषः न गम्यते इति ।
 अवश्यम् च एतत् एवम् विज्ञेयम् ।
 यः हि मन्यते यः असौ विशेषवाची शब्दः तदसान्निध्यात् अत्र विशेषः न गम्यते इति इह अपि तस्य विशेषः न गम्यते 
 दृषत् समित् इति ।
 तस्मात् सुट्प्रतिषेधः तस्मात् सुट्प्रतिषेधः वक्तव्यः ससकारग्रहणम् वा कर्तव्यम् ।
 अथ क्रियमाणे अपि ससकारग्रहणे कस्मात् एव अत्र सुट् न भवति ।
 ससकारग्रहणसामर्थ्यात् भाविनः सुटः आदेशः विज्ञायते
 इह पपौ, तस्थौ इति त्रीणि कार्याणि युगपत् प्राप्नुवन्ति 
 द्विर्वचनम् एकादेशः औत्वम् इति ।
 तत् यदि सर्वतः औत्वम् लभ्येत कृतम् स्यात् ।
 अथ अपि द्विर्वचनम् लभ्येत एवम् अपि कृतम् स्यात् ।
 तत् तु न लभ्यम् ।
 किम् कारणम् ।
 अत्र हि परत्वात् एकादेशः द्विर्वचनम् बाधते ।
 परत्वात् औत्वम् ।
 नित्यः एकादेशः औत्वम् बाधेत ।
 कम् पुनः भवान् औत्वस्य अवकाशम् मत्वा आह नित्यः एकादेशः इति ।
 अनवकाशम् औत्वम् एकादेशम् बाधिष्यते ।
 औत्वे कृते द्विर्वचनम् एकादेशः इति यदि अपि परत्वात् एकादेशः स्थानिवद्भावात् द्विर्वचनम् भविष्यति
 विदेः वसोः कित्त्वम् ।
 विदेः वसोः कित्त्वम् वक्तव्यम् ।
 किम् प्रयोजनम् ।
 वसुग्रहणेषु लिडादेशस्य अपि ग्रहणम् यथा स्यात् ।
 किम् च कारणम् न स्यात् ।
 अननुबन्धकग्रहणे हि सानुबन्धकस्य ग्रहणम् न इति एवम् लिडादेशस्य न प्राप्नोति ।
 सानुबन्धकः हि सः क्रियते ।
 किम् पुनः कारणम् सः सानुबन्धकः क्रियते ।
 अयम् ऋ̄कारान्तानाम् लिटि गुङः प्रतिषेधविषयः आरभ्यते सः पुनः कित्करणात् बाध्यते ।
 आतिस्तीर्वान् , निपुपूर्वान् इति ।
 सः तर्हि अस्य एवमर्थः अनुबन्धः कर्तव्यः ।
 न कर्तव्यः ।
 क्रियते न्यासे एव ।
 द्विसकारकः निर्देशः 
 विदेः शतुर्वसुस्समासे अनञ्पूर्वे क्त्वः ल्यप् ।
 ल्यबादेशे उपदेशिवद्वचनम् ।
 ल्यबादेशे उपदेशिवद्भावः वक्तव्यः ।
 उपदेशावस्थायाम् ल्यप् भवति इति वक्तव्यम् ।
 किम् प्रयोजनम् ।
 अनादिष्टार्थम् ।
 अकृतेषु आदेशेषु ल्यप् यथा स्यात् ।
 के पुनः आदेशाः उपदेशिवद्वचनम् प्रयोजयन्ति ।
 हित्वदत्त्वात्त्वेत्वेत्त्वदीर्घत्वशूडितः ।
 हित्वम् ।
 हित्वा , प्रधाय ।
 हित्वम् ।
 दत्त्वम् ।
 दत्त्वा , प्रदाय ।
 दत्त्वम् ।
 आत्त्वम् ।
 खात्वा , प्रखन्य ।
 आत्त्वम् ।
 इत्वम् ।
 स्थित्वा , प्रस्थाय ।
 इत्वम् ।
 ईत्त्वम् ।
 पीत्वा , प्रपाय ।
 ईत्त्वम् ।
 दीर्घत्वम् ।
 शान्त्वा , प्रशम्य ।
 दीर्घत्वम् ।
 शत्वम् ।
 पृष्ट्वा , आपृच्छ्य ।
 शत्वम् ।
 ऊठ् ।
 द्यूत्वा , प्रदीव्य ।
 ऊठ् ।
 इट् ।
 देवित्वा , प्रदीव्य ।
 किम् पुनः कारणम् आदेशाः तावत् भवन्ति न पुनः ल्यप् ।
 न परत्वात् ल्यपा भवितव्यम् ।
 सन्ति च एव अत्र के चित् परे आदेशाः अपि च बहिरङ्गलक्षणत्वात् ।
 बहिरङ्गः ल्यप् ।
 अन्तरङ्गाः आदेशाः ।
 असिद्धम् बहिरङ्गम् अन्तरङ्गे ।
 सः तर्हि उपदेशिवद्भावः वक्तव्यः ।
 न वक्तव्यः ।
 आचार्यप्रवृत्तिः ज्ञापयति अन्तरङ्गान् अपि विधीन् बहिरङ्गः ल्यप् बाधते इति यत् अयम् अदः जग्धिः ल्यप्ति किति इति ति किति इति एव सिद्धे ल्यब्ग्रहणम् करोति ।
 स्नात्वाकालकादिषु च प्रतिषेधः स्नात्वाकालकादिषु च प्रतिषेधः वक्तव्यः ।
 स्नात्वाकालकः , पीत्वास्थिरकः , भुक्त्वासुहितकः इति ।
 तदन्तनिर्देशात् सिद्धम् ।
 तदन्तनिर्देशात् सिद्धम् एतत् ।
 कथम् ।
 क्त्वान्तस्य ल्यपा भवितव्यम् न च एतत् क्त्वान्तम् ।
 समासनिपातनात् वा ।
 अथ वा अवश्यम् अत्र समासार्थम् निपातनम् कर्तव्यम् तेन एव यत्नेन ल्यप् अपि न भविष्यति ।
 अनञः वा परस्य ।
 अथ वा अनञः परस्य ल्यपा भवितव्यम् न च अत्र अनञम् पश्यामः ।
 ननु च धातुः एव अनञ् ।
 न धातोः परस्य भवितव्यम् ।
 किम् कारणम् ।
 नञिवयुक्तम् अन्यसदृशाधिकरणे तथा हि अर्थगतिः ।
 नञ्युक्तम् इव युक्तम् वा अन्यस्मिन् तत्सदृशे कार्यम् विज्ञास्यते ।
 कुतः एतत् ।
 तथा हि अर्थः गम्यते ।
 तत् यथा ।
 अब्राह्मणम् आनय इति उक्ते ग्राह्मणसदृशम् पुरुषम् आनयति न असौ लोष्टम् आनीय कृती भवति ।
 एवम् इह अपि अनञ् इति नञ्प्रतिषेधात् अन्यस्मात् अनञौ नञ्सदृशात् कार्यम् विज्ञास्यते ।
 किम् च अन्यत् अनञ् नञ्सदृशम् ।
 पदम् इति आह ।
 अथ वा प्रत्ययग्रहणे यस्मात् सः तदादेः ग्रहणम् भवति इति एवम् धातुः अपि क्त्वाग्रहणेन ग्राहिष्यते ।
 ननु च इयम् अपि परिभाषा अस्ति 
 कृद्ग्रहणे गतिकारकपूर्वस्य अपि ग्रहणम् भवति इति सा अपि इह उपतिष्ठते ।
 तत्र कः दोषः ।
 इह न स्यात् 
 प्रकृत्य प्रहृत्य ।
 क्व तर्हि स्यात् ।
 परमकृत्वा , उत्तमकृत्वा ।
 न वै अत्र इष्यते ।
 अनिष्टम् च प्राप्नोति इष्टम् च न सिध्यति ।
 गतिकारकपूर्वस्य एव इष्यते ।
 कुतः न खलु एतत् द्वयोः परिभाषयोः सावकाशयोः समवस्थितयोः प्रत्ययग्रहणे यस्मात् सः तदादेः ग्रहणम् भवति कृद्ग्रहणे गतिकारकपूर्वस्य इति च इयम् इह परिभाषा भवति प्रत्ययग्रहणे यस्मात् सः तदादेः ग्रहणम् भवति इति इयम् न भवति कृद्ग्रहणे गतिकारकपूर्वस्य अपि इति ।
 आचार्यप्रवृत्तिः ज्ञापयति इयम् इह परिभाषा भवति प्रत्ययग्रहणे इति इयम् न भवति कृद्ग्रहणे इति यत् अयम् अनञ् इति प्रतिषेधम् शास्ति ।
 कथम् कृत्वा ज्ञापकम् ।
 अयम् हि नञ् न गतिः न च कारकम् तत्र कः प्रसङ्गः यत् नञ्पूर्वस्य स्यात् ।
 पश्यति तु आचार्यः इयम् इह परिभाषा भवति प्रत्ययग्रहणे इति इयम् न भवति कृद्ग्रहणे इति ततः अनञ् इति प्रतिषेधम् शास्ति ।
 किम् नञः प्रतिषेधेन न गतिः न च कारकम् यावता नञि पूर्वे तु ल्यब्भावः न भविष्यति ।
 प्रतिषेधात् तु जानीमः तत्पूर्वम् न इह गृह्यते प्रत्यय्ग्रहणे यावत् तावत् भवितुम् अर्हति
 सुपाम् च सुपः भवन्ति इति वक्तव्यम् ।
 युक्ता माता आसीत् भुरि दक्षिणायाः दक्षिणायाम् इति प्राप्ते ।
 तिङाम् च तिङः भवन्ति इति वक्तव्यम् ।
 चषालम् ये , अश्वयूपाय तक्षति तक्षन्ति इति प्राप्ते ।
 लुकि किम् उदाहरणम् ।
 आर्द्रे चर्मन् , लोहिते चर्मन् ।
 न एतत् अस्ति ।
 पूर्वसवर्णेन अपि एतत् सिद्धम् ।
 इदम् तर्हि ।
 यत् स्थवीयसः आवसन् उत सप्त साकम् ।
 ननु च एतत् अपि पूर्वसवर्णेन एव सिद्धम् ।
 न सिध्यति ।
 यदि अत्र पूर्वसवर्णः स्यात् त्यदाद्यत्वम् प्रसज्येत ।
 इदम् च अपि उदाहरणम् ।
 आर्द्रे चर्मन् , लोहिते चर्मन् ।
 ननु च उक्तम् पूर्वसवर्णेन अपि एतत् सिद्धम् इति ।
 न सिध्यति ।
 यदि अत्र पूर्वसवर्णः स्यात् आन्तर्यतः दकारः प्रसज्येत ।
 अस्तु ।
 संयोगान्तलोपेन सिद्धम् ।
 इयाडियाजीकाराणाम् उपसङ्ख्यानम् ।
 इयाडियाजीकाराणाम् उपसङ्ख्यानम् कर्तव्यम् ।
 दार्विया परिज्मन् ।
 इया ।
 डियाच् ।
 सुक्षेत्रिया , सुगातुया ।
 डियाच् ।
 ईकार ।
 दृतिम् न शुष्कम् सरसी शयानम् ।
 आङयाजयाराम् च उपसङ्ख्यानम् कर्तव्यम् ।
 आङ् , प्र बाहवा ।
 अयाच् ।
 स्वप्नया सचसे जनम् ।
 अयाच् ।
 अयार् ।
 सः नः सिन्धुम् इव नावया
 किमर्थः शकारः ।
 शित् सर्वस्य इति
 इह 
 ये पूर्वासः , ये उपरासः 
 आत् जसेः असुक् इति असुकि कृते जसः ग्रहणेन ग्रहणात् शीभावः प्राप्नोति ।
 एवम् तर्हि जसि पूर्वान्तः करिष्यते ।
 यदि पूर्वान्तः क्रियते का रूपसिद्धिः 
 ब्राह्मणासः पितरः सोम्यासः ।
 सवर्णदीघत्वेन सिद्धम् ।
 न सिध्यति ।
 अतः गुणे इति पररूपत्वम् प्राप्नोति ।
 अकारोच्चारणसामर्थ्यात् न भविष्यति ।
 यदि तर्हि प्राप्नुवन् विधिः उच्चारणसामर्थ्यात् बाध्यते सवर्णदीर्घत्वम् अपि न प्राप्नोति ।
 न एषः दोषः ।
 यम् विधिम् प्रति उपदेशः अनर्थकः सः विधिः बाध्यते यस्य तु विधेः निमित्तम् न असौ बाध्यते ।
 पररूपम् च प्रति अकारोच्चारणम् अनर्थकम् सवर्णदीर्घत्वस्य पुनः निमित्तम् एव ।
 अथ वा असुट् करिष्यते ।
 एवम् अपि ये पूर्वासः ये उपरासः इति असुटि कृते जसः ग्रहणेन ग्रहणात् शीभावः प्राप्नोति ।
 न एषः दोषः ।
 निर्दिश्यमानस्य आदेशाः भवन्ति इति एवम् अस्य न भविष्यति ।
 यः तर्हि निर्दिश्यते तस्य कस्मात् न भवति ।
 असुटा व्यवहितत्वात् ।
 सिध्यति ।
 सूत्रम् तर्हि भिद्यते ।
 यथान्यासम् एव अस्तु ।
 ननु च उक्तम् ये पूर्वासः ये उपरासः असुकि कृते जसः ग्रहणेन ग्रहणात् शीभावः प्राप्नोति इति ।
 न एषः दोषः ।
 इदम् इह सम्प्रधार्यम् ।
 शीभावः क्रियताम् असुक् इति किम् अत्र कर्तव्यम् ।
 परत्वात् असुक् ।
 अथ इदानीम् असुकि कृते पुनः प्रसङ्गविज्ञानात् शीभावः कस्मात् न भवति ।
 सकृद्गतौ विप्रतिषेधे यत् बाधितम् तत् बाधितम् एव इति ।
 अश्ववृषयोः मैथुनेच्छायाम् ।
 अश्ववृषयोः मैथुनेच्छायाम् इति वक्तव्यम् ।
 अश्वस्यति वडवा , वृषस्यति गौः ।
 मैथुनेच्छायाम् इति किमर्थम् ।
 अश्वीयति , वृषीयति ।
 क्षीरलवणयोः लालसायाम् ।
 क्षीर्लवणयोः लालसायाम् इति वक्तव्यम् ।
 क्षीरस्यति माणवकः , लवणस्यति उष्ट्रः इति ।
 अपरः आह 
 सर्वप्रातिपदिकेभ्यः लालसायाम् इति वक्तव्यम् दध्यस्यति मध्वस्यति इति एवमर्थम् ।
 अपरः आह
 सुक् वक्तव्यः 
 दधिस्यति मदुस्यति इति एवमर्थम्
 इमे बहवः आम्शब्दाः 
 कास्प्रत्ययात् आम् अमन्त्रे लिटि ।
 ङसोसाम् ।
 किमेत्तिङव्ययघात् आमु अद्रव्यप्रकर्षे ।
 ङेः आम् नद्याम्नीभ्यः इति ।
 कस्य इदम् ग्रहणम् ।
 षष्ठीबहुवचनस्य ग्रहणम् ।
 अथ अस्य कस्मात् न भवति कास्प्रत्ययात् आम् अमन्त्रे लिटि इति ।
 अननुबन्धकग्रहणे हि न सानुबन्धकस्य इति ।
 सः तर्हि अस्य एवमर्थः अनुबन्धः कर्तव्यः इह अस्य ग्रहणम् मा भूत् इति ।
 ननु च अवश्यम् मकारस्य इत्सञ्ज्ञापरित्राणार्थः अनुबन्धः कर्तव्यः ।
 न अर्थः इत्सञ्ज्ञापरित्राणार्थेन ।
 इत्कार्याभावात् अत्र इत्सञ्ज्ञा न भविष्यति ।
 इदम् अस्ति इत्कार्यम् मित् अचः अन्त्यात् परः इति अचाम् अन्त्यात् परः यथा स्यात् ।
 प्रत्ययान्तात् अयम् विधीयते तत्र न अस्ति विशेषः मित् अचः अन्त्यात् परः इति वा परत्वे प्रत्ययः परः इति वा ।
 यः तर्हि न प्रत्ययान्तात् इजादेशः च गुरुमतः अनृच्छः इति ।
 अत्र अपि आस्कासोः आम्वचनम् ज्ञापकम् न अयम् अचाम् अन्त्यात् परः भवति इति ।
 कथम् कृत्वा ज्ञापकम् ।
 न हि अस्ति विशेषः आमि अचाम् अन्त्यात् परे सति असति वा ।
 अयम् अस्ति विशेषः ।
 असति आमि द्विर्वचनेन भवितव्यम् सति न भवितव्यम् ।
 सति अपि भवितव्यम् ।
 कथम् ।
 आमः तन्मध्यपतितत्वात् धातुग्रहणेन ग्रहणात् ।
 तत् एतत् कासासोः आम्वचनम् ज्ञापकम् एव न अयम् अचाम् अन्त्यात् परः भवति इति ।
 अथ अपि कथम् चित् कार्यम् स्यात् एवम् अपि न दोषः ।
 क्रियते न्यासे एव ।
 आमः अमन्त्रे इति ।
 यदि एवम् आमा अन्त्रे इति प्राप्नोति ।
 शकन्धुन्यायेन निर्देशः ।
 अथ वा अस्तु अस्य ग्रहणम् कः दोषः ।
 इह कारयाञ्चकार , हरयाञ्चकार , चिकीर्षाञ्चकार , जिहीर्षाञ्चकार , ह्रस्वन्द्यापः नुट् इति नुट् प्रसज्येत ।
 लोपायादेशयोः कृतयोः न भविष्यति ।
 इदम् इह सम्प्रधार्यम् ।
 लोपायादेशौ क्रियेताम् नुट् इति किम् अत्र कर्तव्यम् ।
 परत्वात् नुट् ।
 नित्यौ लोपायादेशौ ।
 कृते अपि नुटि प्राप्नुतः अकृते अपि ।
 तत्र नित्यत्वात् लोपायादेशयोः कृतयोः विहतनिमित्तत्वात् नुट् न भविष्यति ।
 अथ अस्य कस्मात् न भवति किमेत्तिङव्ययघात् आमु अद्रव्यप्रकर्षे इति ।
 अननुबन्धकग्रहणे हि न सानुबन्धकस्य इति ।
 सः तर्हि एवमर्थः अनुबन्धः कर्तव्यः ।
 ननु च अवश्यम् उगित्कार्यार्थः अनुबन्धः कर्तव्यः ।
 न अर्थः उगित्कार्यार्थेन अनुबन्धेन ।
 लिङ्गविभक्तिप्रकरणे सर्वम् उगित्कार्यम् न च आमः लिङ्गविभक्ती स्तः ।
 अव्ययम् एषः ।
 मकारस्य तर्हि इत्सञ्ज्ञापरित्राणार्थः अनुबन्धः कर्तव्यः ।
 इत्कार्याभावात् अत्र इत्सञ्ज्ञा न भविष्यति ।
 इदम् अस्ति इत्कार्यम् मित् अचः अन्त्यात् परः इति अचाम् अन्त्यात् परः यथा स्यात् ।
 न एतत् अस्ति ।
 घान्तात् अयम् विधीयते तत्र न अस्ति विशेषः मित् अचः अन्त्यात् परः इति वा परत्वे प्रत्ययः परः इति वा परत्वे ।
 अथ अपि कथम् चित् इत्कार्यम् स्यात् एवम् अपि न दोषः ।
 क्रियते न्यासे एव ।
 अथ वा अस्तु अस्य ग्रहणम् कः दोषः ।
 इह पचतितराम् , जल्पतितराम् , ह्रस्वनद्यापः नुट् इति नुट् प्रसज्येत ।
 लोपे कृते न भविष्यति ।
 इदम् इह सम्प्रधार्यम् ।
 लोपः क्रियताम् नुट् इति किम् अत्र कर्तव्यम् ।
 परत्वात् नुट् ।
 एवम् तर्हि ह्रस्वनद्यापः नुट् इति अत्र यस्य इति लोपः अनुवर्तिष्यते ।
 अथ अस्य कस्मात् न भवति ङेः आम् नद्याम्नीभ्यः इति ।
 किम् च स्यात् ।
 कुमार्याम् , किशोर्याम् , खट्वायाम् , मालायाम् , तस्याम् , यस्याम् इति ह्रस्वनद्यापः नुट् इति नुट् प्रसज्येत ।
 आड्याट्स्याटः अत्र बाधकाः भविष्यन्ति ।
 इदम् इह सम्प्रधार्यम् ।
 आड्याट्स्याटः क्रियन्ताम् नुट् इति किम् अत्र कर्तव्यम् ।
 परत्वात् आड्याट्स्याटः ।
 अथ इदानीम् आड्याट्स्याट्सु कृतेषु पुनःप्रसङ्गात् नुट् कस्मात् न भवति ।
 सकृद्गतौ विप्रतिषेधे यत् बाधितम् तत् बाधितम् एव इति ।
 अयम् योगः शक्यः अवक्तुम् ।
 कथम् श्रीणाम् उदारः धरुणः रयीणाम् , अपि तत्र सूतग्रामणीनाम् ।
 इह तावत् श्रीणाम् उदारः धरुणः रयीणाम् विभाषा आमि नदीसञ्ज्ञा सा छन्दसि व्यवस्थितविभाषा भविष्यति ।
 अपि तत्र सूतग्रामणीनाम् इति सूताः च ग्रामण्यः च सूतग्रामणि तत्र ह्रस्वनद्यापः नुट् इति एव सिद्धम्
 अथ धातोः इति किमर्थम् ।
 अभैत्सीत् , अच्छैत्सीत् ।
 नुम्विधौ उपदेशिवद्वचनम् प्रत्ययविध्यर्थम् ।
 नुम्विधौ उपदेशिवद्भावः वक्तव्यः ।
 उपदेशावस्थायाम् नुम् भवति इति वक्तव्यम् ।
 किम् प्रयोजनम् ।
 प्रत्ययविध्यर्थम् ।
 उपदेशावस्थायाम् नुमि कृते इष्टः प्रत्ययविधिः यथा स्यात् ।
 कुण्डा , हुण्डा इति ।
 इतरथा हि अनकारे प्रत्ययः ।
 अक्रियमाणे हि उपदेशिवद्भावे अनकारे यः प्रत्ययः प्राप्नोति सः तावत् स्यात् तस्मिन् अवस्थिते नुम् ।
 तत्र कः दोषः ।
 तत्र अयथेष्टप्रसङ्गः ।
 तत्र अयथेष्टम् प्रसज्येत ।
 अनिष्टे प्रत्यये अवस्थिते नुम् ।
 अनिष्टस्य प्रत्ययस्य श्रवणम् प्रसज्येत ।
 धातुग्रहणसामर्थ्यात् वा तदुपदेशे नुम्विधानम् धातुग्रहणसामर्थ्यात् वा तदुपदेशे धातूपदेशे नुम् भविष्यति ।
 ननु च अन्यत् धातुग्रहणस्य प्रयोजनम् उक्तम् ।
 किम् ।
 अभैत्सीत् , अच्छैत्सीत् इति ।
 न एतत् अस्ति प्रयोजनम् ।
 प्रयोजनम् नाम तत् वक्तव्यम् यत् नियोगतः स्यात् ।
 यत् च अत्र इकारेण क्रियते अकारेण अपि तत् शक्यम् कर्तुम्
 शे तृम्पादीनाम् ।
 शे तृम्पादीनाम् उपसङ्ख्यानम् कर्तव्यम् ।
 तृम्पति , तृम्फति ।
 किमर्थम् इदम् ।
 न नुमनुषक्ताः एव एते पठ्यन्ते ।
 लुप्तनकारत्वात् ।
 लुप्यते अत्र नकारः अनिदिताम् हलः उपधायाः क्ङिति इति ।
 यदि पुनः इमे इदितः पठ्येरन् ।
 न एवम् शक्यम् ।
 इह हि लोपः न स्यात् ।
 तृपितः , दृपितः इति ।
 यदि पुनः इमे मुचादिषु पठ्येरन् ।
 न दोषः स्यात् ।
 अथ वा न एवम् विज्ञायते इदितः नुम् धातोः इति ।
 कथम् तर्हि ।
 इदितः नुम् ।
 ततः धातोः इति
 इमौ द्वौ प्रतिषेधौ उच्येते ।
 उभौ शक्यौ अवक्तुम् ।
 कथम् ।
 एवम् वक्ष्यामि ।
 इटि लिटि रधेः नुम् भवति इति ।
 तन्नियमार्थम् भविष्यति ।
 लिटि एव इडादौ न अन्यस्मिन् इडादौ इति
 इह कस्मात् न भवति 
 आलभ्यते ।
 अस्तु ।
 अनिदिताम् हलः उपधायाः क्ङिति इति लोपः भविष्यति ।
 इह तर्हि आलम्भ्या गौः पोः अदुपधात् इति यति अवस्थिते नुम् ।
 तत्र कः दोषः ।
 आलम्भ्या* एषः स्वरः प्रसज्येत ।
 आलम्भ्या* इति च इष्यते ।
 न एषः दोषः ।
 उक्तम् एतत् धातुग्रहणसामर्थ्यात् उपदेशे नुम्विधानम् इति
 अथ केवलग्रहणम् किमर्थम् न न सुदुर्भ्याम् इति एव उच्येत ।
 सुदुरोः केवलग्रहणम् अन्योपसर्गप्रतिषेधार्थम् ।
 सुदुरोः केवलग्रहणम् क्रियते अन्योपसृष्टात् मा भूत् इति ।
 प्रसुलम्भम् ।
 न एषः अस्ति प्रयोगः ।
 इदम् तर्हि ।
 सुप्रलम्भम् ।
 प्रेण व्यवहितत्वात् न भविष्यति ।
 इदम् तर्हि ।
 अतिसुलम्भम् ।
 कर्मप्रवचनीयसञ्ज्ञा अत्र बाधिका भविष्यति सुः पूजायाम् अतिः अतिक्रमणे च इति ।
 यदा तर्हि न अतिक्रमणम् न पूजा ।
 इदम् च अपि उदाहरणम् ।
 सुप्रलम्भम् ।
 ननु च उक्तम् प्रेण व्यवहितत्वात् न भविष्यति इति ।
 न एषः दोषः ।
 सुदुर्भ्याम् इति न एषा पञ्चमी ।
 का तर्हि ।
 तृतीया ।
 सुदुर्भ्याम् उपसृष्टस्य इति ।
 व्यवहितः च अपि उपसृष्टः भवति
 चिण्णमुलोः अनुपसर्गस्य ।
 चिण्णमुलोः अनुपसर्गस्य इति वक्तव्यम् ।
 इह मा भूत् ।
 प्रालम्भि ।
 प्रलम्भम् प्रलम्भम् ।
 तत् तर्हि वक्तव्यम् ।
 न वक्तव्यम् ।
 इह उपसर्गात् इति अपि प्रकृतम् न इति अपि तत्र अभिसम्बन्धमात्रम् कर्तव्यम् 
 विभाषा चिण्णमुलोः उपसर्गात् न इति
 अधातोः इति किमर्थम् ।
 उखास्रत् , पर्णध्वत् ।
 अधातोः इति शक्यम् अवक्तुम् ।
 कस्मात् न भवति खास्रत् , पर्णध्वत् इति ।
 उगिति अञ्चतिग्रहणात् सिद्धम् अधातोः ।
 उगिति अञ्चतिग्रहणात् अधातोः सिद्धम् ।
 अञ्चतिग्रहणम् नियमार्थम् भविष्यति ।
 अञ्चतेः एव उगितः धातोः न अन्यस्य उगितः धातोः इति ।
 इदम् तर्हि प्रयोजनम् अधातुभूतपूर्वस्य अपि यथा स्यात् ।
 गोमन्तम् इच्छति गोमत्यति गोमत्यतेः अप्रत्ययः गोमान् इति
 झलचः नुम्विधौ उगित्प्रतिषेधः ।
 झलचः नुम्विधौ उगिल्लक्षणस्य प्रतिषेधः वक्तव्यः ।
 गोमन्ति ब्राह्मणकुलानि , श्रेयांसि , भूयांसि ।
 ननु च झल्लक्षणः उगिल्लक्षणम् बाधिष्यते ।
 कथम् अन्यस्य उच्यमानम् अन्यस्य बाधकम् स्यात् ।
 असति खलु अपि सम्भवे बाधनम् भवति अस्ति च सम्भवः यत् उभयम् स्यात् ।
 किम् च स्यात् यदि अत्र उगिल्लक्षणः अपि स्यात् ।
 द्वयोः नकारयोः श्रवणम् प्रसज्येत ।
 न व्यञ्जनपरस्य एकस्य वा अनेअकस्य वा श्रवणम् प्रति विशेषः अस्ति ।
 ननु च प्रतिज्ञाभेदः भवति ।
 श्रुतिभेदे अस्ति किम् प्रतिज्ञाभेदः करिष्यति ।
 ननु च श्रुतिकृतः अपि भेदः अस्ति ।
 इह तावत् श्रेयांसि , भूयांसि इति परस्य अनुस्वारे कृते पूर्वस्य श्रवणम् प्राप्नोति ।
 तथा कुर्वन्ति , कृषन्ति इति परस्य अनुस्वारपरसवर्णयोः कृतयोः पूर्वस्य णत्वम् प्राप्नोति ।
 अथ एकस्मिन् अपि नुमि णत्वम् कस्मात् न भवति ।
 अनुस्वारीभूतः णत्वम् अतिक्रामति ।
 कृते तर्हि परसवर्णे कस्मात् न भवति ।
 असिद्धे च परसवर्णः ।
 विप्रतिषेधात् सिद्धम् ।
 विप्रतिषेधात् सिद्धम् एतत् ।
 झल्लक्षणः क्रियताम् उगिल्लक्षणः इति झल्लक्षणः भविष्यति विप्रतिषेधेन ।
 झल्लक्षणस्य अवकाशः ।
 सर्पींषि , धनूंषि ।
 उगिल्लक्षणस्य अवकाशः ।
 गोमान् , यवमान् ।
 इह उभयम् प्राप्नोति ।
 गोमन्ति ब्राह्मणकुलानि , यवमन्ति ब्राह्मणकुलानि , श्रेयांसि , भूयांसि इति ।
 झल्लक्षणः भविष्यति विप्रतिषेधेन ।
 ननु च पुनःप्रसङ्गविज्ञानात् उगिल्लक्षणः प्राप्नोति ।
 पुनःप्रसङ्गः इति चेत् अमादिभिः तुल्यम् ।
 पुनः प्रसङ्गः इति चेत् अमादिभिः तुल्यम् एतत् भवति ।
 तत् यथा ।
 युष्मदस्मदोः अमादिषु कृतेषु पुनःप्रसङ्गात् शशीलुग्नुमः न भवन्ति ।
 एवम् झल्लक्षणे कृते पुनःप्रसङ्गात् उगिल्लक्षणः न भविष्यति ।
 यत् अपि उच्यते असति खलु अपि सम्भवे बाधनम् भवति अस्ति च सम्भवः यत् उभयम् स्यात् इति सति अपि सम्भवे बाधनम् भवति ।
 तत् यथा ।
 दधि ब्राह्मणेभ्यः दीयताम् तक्रम् कौण्डिन्याय इति सति अपि सम्भवे दधिदानस्य तक्रदानम् निवर्तकम् भवति ।
 एवम् इह अपि सति अपि सम्भवे झल्लक्षणः उगिल्लक्षणम् बाधिष्यते ।
 अथ वा अस्तु अत्र उगिल्लक्षणः अपि ।
 ननु च उक्तम् च्वयोः नकारयोः श्रवणम् प्रसज्येत इति ।
 परिहृतम् एतत् न व्यञ्जनपरस्य एकस्य वा अनेकस्य वा श्रवणम् प्रति विशेषः अस्ति ।
 ननु च उक्तम् प्रतिज्ञाभेदः भवति इति ।
 श्रुतिभेदे असति प्रतिज्ञाभेदः किम् करिष्यति ।
 ननु च श्रुतिकृतः अपि भेदः उक्तः इह तावत् श्रेयांसि , भूयांसि इति परस्य अनुस्वारे कृते पूर्वस्य श्रवणम् प्रसज्येत कुर्वन्ति , कृषन्ति इति परस्य अनुस्वारपरसवर्णयोः कृतयोः पूर्वस्य णत्वम् प्राप्नोति इति ।
 न एषः दोषः ।
 अयोगवाहानाम् अविशेषेण उपदेशः चोदितः ।
 तत्र इह तावत् श्रेयांसि , भूयांसि इति परस्य अनुस्वारे कृते तस्य झल्ग्रहणेन ग्रहणात् पूर्वस्य अनुस्वारः भविष्यति कुर्वन्ति , कृषन्ति इति परस्य अनुस्वारपरसवर्णयोः कृतयोः तस्य झल्ग्रहणेन ग्रहणात् पूर्वस्य अनुस्वारपरसवर्णौ भविष्यतः ।
 न एव वा पुनः अत्र उगिल्लक्षणः प्राप्नोति ।
 किम् कारणम् ।
 मिदचः अन्त्यात् परः इति उच्यते न च द्वयोः मितोः अचाम् अन्त्यात् परत्वे सम्भवः अस्ति ।
 कथम् तर्हि इमौ द्वौ मितौ अचाम् अन्त्यात् परौ स्तः ।
 बह्वनड्वांहि ब्राह्मणकुलानि इति ।
 विनिमित्तौ एतौ ।
 तत्र बहूर्जि प्रतिषेधः ।
 तत्र बहूर्जि प्रतिषेधः वक्तव्यः ।
 बहूर्जि ब्राह्मणकुलानि इति ।
 अन्त्यात् पूर्वम् नुमम् एके ।
 अन्त्यात् पूर्वम् नुमम् एके इच्छन्ति ।
 किम् अविशेषेण आहोस्वित् बहूर्जौ एव ।
 किम् च अतः ।
 यदि अविशेषेण काष्ठतक्ंषि इति भवितव्यम् ।
 अथ बहूर्जौ एव काष्ठतङ्क्षि इति भवितव्यम् ।
 एवम् तर्हि बहूर्जौ एव ।
 बहूर्ञ्जि ।
 सः तर्हि प्रतिषेधः वक्तव्यः ।
 न वक्तव्यः ।
 अचः इति एषा पञ्चमी ।
 अचः उत्तरः यः झल् तदन्तस्य नपुंसकस्य नुमा भवितव्यम् ।
 यः च अत्र अचः उत्तरः न असौ झल् न अपि तदन्तम् नपुंसकम् यदन्तम् च नपुंसकम् न असौ अचः उत्तरः ।
 इह अपि तर्हि न प्राप्नोति ।
 काष्ठतङ्क्षि इति ।
 अत्र यः अचः उत्तरः झल् न तदन्तम् नपुंसकम् यदन्तम् च नपुंसकम् न असौ अचः उत्तरः ।
 न एतत् अस्ति ।
 झल्जातिः प्रतिनिर्दिश्यते ।
 अचः उत्तरा या झल्जातिः इति ।
 यदि पञ्चमी कुण्डानि , वनानि इति अत्र न प्राप्नोति ।
 एव तर्हि इकः अचि विभक्तौ इति अत्र अचः सर्वनामस्थाने इति एतत् अनुवर्तिष्यते ।
 एवम् अपि षष्ठ्यभावात् न प्राप्नोति ।
 सर्वनामस्थाने इति एषा सप्तमी अचः इति पञ्चम्याः षष्ठीम् प्रकल्पयिष्यति तस्मिन् इति निर्दिष्टे पूर्वस्य इति
 अज्ग्रहणम् किमर्थम् ।
 इकः अचि व्यञ्जने मा भूत् ।
 इकः अचि इति उच्यते व्यञ्जनादौ मा भूत् ।
 त्रपुभ्याम् , त्रपुभिः ।
 अस्तु लोपः ।
 अस्तु अत्र नुम् ।
 नलोपः प्रातिपदिकान्तस्य इति नलोपः भविष्यति ।
 स्वरः कथम् पञ्चत्रपुभ्याम् , पञ्चत्रपुभ्यः ।
 इगन्ते द्विगौ इति एषः स्वरः न प्राप्नोति ।
 स्वरः वै श्रूयमाणे अपि ।
 श्रूयमाणे अपि नुमि स्वरः भवति ।
 पञ्चत्रपुणा , पञ्चत्रपुणः इति ।
 लुप्ते किम् न भविष्यति ।
 लुप्ते इदानीम् किम् न भविष्यति ।
 किम् पुनः कारणम् श्रूयमाने अपि नुमि स्वरः भवति ।
 सङ्घातभक्तः असौ न उत्सहते अवयवस्य इगन्तताम् विहन्तुम् इति कृत्वा ततः श्रूयमाणे अपि नुमि स्वरः भवति ।
 इदम् तर्हि ।
 अतिराभ्याम् , अतिराभिः ।
 नुमि कृते रायः हलि इति आत्वम् न प्राप्नोति ।
 इदम् इह सम्प्रधार्यम् ।
 नुम् क्रियताम् आत्वम् इति किम् अत्र कर्तव्यम् ।
 परत्वात् आत्वम् ।
 इह तर्हि प्रियतिसृभ्याम् प्रियतिसृभिः नुमि कृते तिसृभावः न प्राप्नोति ।
 इदम् इह सम्प्रधार्यम् ।
 नुम् क्रियताम् तिसृभावः इति किम् अत्र कर्तव्यम् ।
 परत्वात् तिसृभावः ।
 अथ इदानीम् तिसृभावे कृते पुनःप्रसङ्गात् नुम् कस्मात् न भवति ।
 सकृद्गतौ विप्रतिषेधे यत् बाधितम् तत् बाधितम् एव इति ।
 अतः उत्तरम् पठति ।
 इकः अचि विभक्तौ अज्ग्रहणम् नुम्नुटोः विप्रतिषेधार्थम् ।
 इकः अचि विभक्तौ अज्ग्रहणम् क्रियते नुमः नुट् विप्रतिषेधेन यथा स्यात् ।
 त्रपूणाम् , जतूनाम् ।
 अक्रियमाणे हि अज्ग्रहणे नित्यनिमित्तः नुम् ।
 कृते अपि नुटि प्राप्नोति अकृते अपि ।
 नित्यनिमित्तत्वात् नुमि कृते नुटः अभावः स्यात् ।
 एतत् अपि न अस्ति प्रयोजनम् ।
 क्रियमाणे अपि वा अज्ग्रहणे अवश्यम् अत्र नुडर्थः यत्नः कर्तव्यः ।
 पूर्वविप्रतिषेधः वक्तव्यः ।
 इदम् तर्हि प्रयोजनम् नुटि कृते नुम् मा भूत् इति ।
 किम् च स्यात् ।
 त्रपूणाम् , जतूनाम् ।
 इतरथा हि नुमः नित्यनिमित्तत्वात् नुडभावः ।
 नामि इति दीर्घत्वम् न स्यात् ।
 मा भूत् एवम् ।
 नोपधायाः इति एवम् भविष्यति ।
 इह तर्हि शुचीनाम् इन्हन्पूषार्यम्णाम् शौ सौ च इति अस्मात् नियमात् न प्राप्नोति दीर्घत्वम् ।
 अर्थवद्ग्रहणे न अनर्थकस्य इति एवम् न भविष्यति ।
 न एषा परिभाषा इह शक्या विज्ञातुम् ।
 इह हि दोषः स्यात् ।
 वाग्मि इति ।
 एवम् तर्हि लक्षणप्रतिपदोक्तयोः प्रतिपदोक्तस्य एव इति ।
 उत्तरार्थम् च ।
 उत्तरार्थम् तर्हि अज्ग्रहणम् कर्तव्यम् ।
 अस्थिदधिसक्थ्यक्ष्णाम् अनङ् उदात्तः अजादौ यथा स्यात् ।
 इह मा भूत् ।
 अस्थिभ्याम् , अस्थिभिः इति ।
 यदि उत्तरार्थम् स्यात् तत्र एव अयम् अज्ग्रहणम् कुर्वीत ।
 इह क्रियमाणे यदि किम् चित् प्रयोजनम् अस्ति तत् उच्यताम् ।
 इह अपि क्रियमाणे प्रयोजनम् अस्ति ।
 किम् ।
 अजादौ यथा स्यात् ।
 इह मा भूत् ।
 त्रपु , जतु ।
 एतत् अपि न अस्ति प्रयोजनम् ।
 विभक्तौ इति उच्यते न च अत्र विभक्तिम् पश्यामः ।
 प्रत्ययलक्षणेन ।
 न लुमता अङ्गस्य इति प्रत्ययलक्षणस्य प्रतिषेधः ।
 एवम् तर्हि सिद्धे सति यत् अज्ग्रहणम् करोति तत् ज्ञापयति आचार्यः भवति इह कः चित् अन्यः अपि प्रकारः प्रत्ययलक्षणम् नाम इति ।
 किम् एतस्य ज्ञापने प्रयोजनम् ।
 हे त्रपु , हे त्रपो ।
 अत्र गुणः सिद्धः भवति इति ।
 इकः अचि व्यञ्जने मा भूत् अस्तु लोपः स्वरः कथम् ।
 स्वरः वै श्रूयमाणे अपि लुप्ते किम् न भविष्यति ।
 रायात्वम् तिसृभावः च व्यवधानात् नुमा अपि नुट् वाच्यः उत्तरार्थम् तु इह किम् चित् त्रपः इति
 किम् इह पुंवद्भावेन अतिदिश्यते ।
 नुम्प्रतिषेधः ।
 कथम् पुनः पुंवत् इति अनेन नुम्प्रतिषेधः शक्यः विज्ञातुम् ।
 वतिनिर्देशः अयम् कामचारः च वतिनिर्देशे वाक्यशेषम् समर्थयितुम् ।
 तत् यथा 
 उशीनरवत् मद्रेषु यवाः ।
 सन्ति न सन्ति इति ।
 मातृवत् अस्याः कलाः ।
 सन्ति न सन्ति इति ।
 एवम् इह अपि पुंवत् भवति पुंवत् न भवति इति वाक्यशेषम् समर्थयिष्यामहे ।
 यथा पुंसः न नुम् भवति एवम् तृतीयादिषु भाषितपुंस्कस्य अपि न भवति इति ।
 किम् उच्यते नुम्प्रतिषेधः इति न पुनः अन्यत् अपि पुंसः प्रतिपदम् कार्यम् उच्यते यत् तृतीयादिषु विभक्तिषु अजादिषु भाषितपुंस्कस्य अतिदिश्येत ।
 अनारम्भात् पुंसि ।
 न हि किम् चित् पुंसः प्रतिपदम् कार्यम् उच्यते यत् तृतीयादिषु अजादिषु भाषितपुंस्कस्य अतिदिश्येत ।
 नुम् प्रकृतः तत्र किम् अन्यत् शक्यम् विज्ञातुम् अन्यत् अतः नुम्प्रतिषेधात् ।
 पुंवत् इति नुम्प्रतिषेधः चेत् गुणनाभावनुडौत्त्वप्रतिषेधः ।
 पुंवत् इति न्जुम्प्रतिषेधः चेत् गुणनाभावनुडौत्त्वानाम् प्रतिषेधः वक्तव्यः ।
 गुण ।
 ग्रामण्ये ब्राह्मणकुलाय ।
 गुण ।
 नाभाव ।
 ग्रामण्या ब्राह्मणकुलेन ।
 नाभाव ।
 नुट् ।
 ग्रामण्याम् ब्राह्मणकुलानाम् ।
 नुट् ।
 औत्त्वम् ।
 ग्रामण्याम् ब्राह्मणकुले ।
 ह्रस्वत्वम् अप्रतिषिद्धम् ह्रस्वाश्रयाः च एते विधयः प्राप्नुवन्ति ।
 ह्रस्वाभावार्थम् च ।
 किम् च ।
 नुम्प्रतिषेधार्थम् च ।
 कथम् पुनः अत्र अप्रकृतस्य असंशब्दितस्य ह्रस्वत्वस्य प्रतिषेधः शक्यः विज्ञातुम् ।
 अर्थातिदेशात् सिद्धम् ।
 न एवम् विज्ञायते भाष्यते पुमान् अनेन शब्देन सः अयम् भाषितपुंस्कः भाषितपुंस्कस्य शब्दस्य पुंशब्दः भवति इति ।
 कथम् तर्हि ।
 भाष्यते पुमान् अस्मिन् अर्थे सः अयम् भाषितपुंस्कः भाषितपुंस्कस्य अर्थस्य पुंवदर्थः भवति इति ।
 तद्धितलुक्प्रतिषेधः च ।
 तद्धितलुकः च प्रतिषेधः वक्तव्यः ।
 पीलुः वृक्षः , पीलु फलम् ।
 पीलुना , पिलुनः इति ।
 न वा समानायाम् आकृतौ भाषितपुंस्कविज्ञानात् ।
 न वा वक्तव्यम् ।
 किम् कारणम् ।
 समानायाम् आकृतौ भाषितपुंस्कविज्ञानात् ।
 समानायाम् आकृतौ यत् भाषितपुंस्कम् आकृत्यन्तरे च एतत् भाषितपुंस्कम् ।
 किम् वक्तव्यम् एतत् ।
 न हि ।
 कथम् अनुच्यमानम् गंस्यते ।
 एतत् अपि अर्थनिर्देशात् सिद्धम्
 किम् उदाहरणम् ।
 अक्षी ते इन्द्र पिङ्गले ।
 न एतत् अस्ति ।
 पूर्वसवर्णेन अपि एतत् सिद्धम् ।
 इदम् तर्हि ।
 अक्षीभ्याम् ते नासिकाभ्याम् ।
 इदम् च अपि उदाहरणम् ।
 अक्षी ते इन्द्र पिङ्गले ।
 ननु च उक्तम् पूर्वसवर्णेन अपि एतत् सिद्धम् इति ।
 न सिध्यति ।
 नुमा व्यवहितत्वात् पूर्वसवर्णः न प्राप्नोति ।
 छन्दसि नपुंसकस्य पुंवद्भावः वक्तव्यः मधोः गृभ्णामि , मधोः तृप्ताः इव असतः इति एवमर्थम् ।
 पुंवद्भावेन नुमः निवृत्तिः नुमि निवृत्ते पूर्वसवर्णेन एव सिद्धम् ।
 स्वरार्थः तर्हि ईकारः वक्तव्यः ।
 उदात्तस्वरः यथा स्यात् नपुंसकस्वरः मा भूत् इति ।
 ननु च पुंवद्भावातिदेशात् एव स्वरः भविष्यति ।
 अशक्यः पुंवद्भावातिदेशः स्वरे तन्त्रम् आश्रयितुम् ।
 इह हि दोषः स्यात् 
 मधु अस्मिन् अस्ति मधुः मासः इति ।
 सः तर्हि पुंवद्भावः वक्तव्यः ।
 न वक्तव्यः ।
 प्रकृतम् पुंवत् इति वर्तते
 कस्य अयम् प्रतिषेधः ।
 नुमः इति आह ।
 तत् नुमः ग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 इदितः नुम् धातोः इति तत् वा अनेकग्रहणेन व्यवच्छिन्नम् अशक्यम् अनुवर्तयितुम् ।
 एवम् तर्हि सर्वनामस्थाने इति वरते सर्वनामस्थाने यत् प्राप्नोति तस्य प्रतिषेधः ।
 तत् वै बहुतरकेण ग्रहणेन व्यवच्छिन्नम् अशक्यम् अनुवर्तयितुम् ।
 अथ इदानीम् व्यवहितम् अपि शक्यते अनुवर्तयितुम् नुम् एव अनुवर्त्य इह इहार्थम् उत्तरार्थम् च ।
 इह च एव प्रतिषेधः सिद्धः भवति इह च आत् शीनद्योः नुम् इति नुम्ग्रहणम् न कर्तव्यम् भवति
 इह कस्मात् न भवति ।
 अदती , घ्नती , लुनती , पुनती ।
 लोपे कृते अवर्णाभावात् ।
 किम् तर्हि अस्मिन् योगे उदाहरणम् ।
 याती , यान्ती ।
 अत्र अपि एकादेशे कृते व्यपवर्गाभावात् न प्राप्नोति ।
 अन्तादिवद्भावेन व्यपवर्गः ।
 उभयतः आश्रये न अन्तादिवत् ।
 न उभयतः आश्रयः करिष्यते ।
 न एवम् विज्ञायते अवर्णान्तात् शतुः नुम् भवति इति ।
 कथम् तर्हि ।
 अवर्णात् नुम् भवति तत् चेत् अवर्णम् शतुः अनन्तरम् इति
 अनडुहः सौ आम्प्रतिषेधः नुमः अनवकाशत्वात् ।
 अनडुहः सौ आम्प्रतिषेधः प्राप्नोति ।
 किम् कारणम् ।
 नुमः अनवकाशत्वात् ।
 अनवकाशः नुम् आमम् बाधते ।
 न वा अवर्णोपधस्य नुम्वचनात् ।
 न वा एषः दोषः ।
 किम् कारणम् ।
 अवर्णोपधस्य नुम्वचनात् ।
 अवर्णोपधस्य नुमम् वक्ष्यामि ।
 तदर्थग्रहणम् कर्तव्यम् ।
 न कर्तव्यम् ।
 प्रकृतम् अनुवर्तते ।
 क्व प्रकृतम् ।
 आत् शीनद्योः नुम् इति ।
 यदि तत् अनुवर्तते अनडुहि यावन्ति अवर्णानि सर्वेभ्यः परः नुम् प्राप्नोति ।
 न एषः दोषः ।
 मित् अचः अन्त्यात् परः इति अनेन यत् सर्वान्त्यम् अवर्णम् तस्मात् परः भविष्यति ।
 पुनःप्रसङ्गविज्ञानात् वा सिद्धम् ।
 अथ वा पुनःप्र्सङ्गात् नुमि कृते आम् भविष्यति ।
 यथात्त्वादिषु द्विर्वचनम् ।
 तत् यथा जग्ले , मम्ले , ईजतुः , ईजुः इति आत्त्वादिषु कृतेषु पुनःप्रसङ्गात् द्विर्वचनम् भवति एवम् अत्र अपि नुमि कृते आम् भविष्यति ।
 न एषः युक्तः परिहारः ।
 विप्रतिषेधे पुनःप्रसङ्गः विप्रतिषेधः च द्वयोः सावकाशयोः भवति ।
 इह पुनः अनवकाशः नुम् आमम् बाधते ।
 एवम् तर्हि वृत्तान्तात् एषः परिहारः प्रस्थितः ।
 कस्मात् वृत्तान्तात् ।
 इदम् अयम् चोद्यः भवति अनडुहः सौ आम्प्रतिषेधः नुमः अनवकाशत्वात् इति ।
 तस्य परिहारः न वा अवर्णोपधस्य नुम्वचनात् इति ।
 ततः अयम् चोद्यः भवति यत्र तर्हि अवर्णप्रकरणम् न अस्ति तत्र तः आमा नुमः बाधनम् प्राप्नोति बह्वन्ड्वांहि ब्राह्मणकुलानि इति ।
 ततः उत्तरकालम् इदम् पठितम् पुनःप्रसङ्गविज्ञानात् वा सिद्धम् इति
 दिवः औत्त्वे धातुप्रतिषेधः ।
 दिवः औत्त्वे धातोः प्रतिषेधः वक्तव्यः ।
 अक्षद्यूः इति ।
 अधात्वधिकारात् सिद्धम् ।
 अधातोः इति वर्तते ।
 क्व प्रकृतम् ।
 उगिदचाम् सर्वनामस्थाने अधातोः इति ।
 अधात्वधिकारात् सिद्धम् इति चेत् नपुंसके दोषः ।
 अधात्वधिकारात् सिद्धम् इति चेत् नपुंसके दोषः भवति ।
 काष्ठतङ्क्षि , कूटतङ्क्षि ।
 नपुंसकस्य झल् अचः अधातोः इति प्रतिषेधः प्राप्नोति ।
 उक्तम् वा ।
 किम् उक्तम् ।
 अननुबन्धकग्रहणे हि न सानुबन्धकस्य इति ।
 अथ वा सम्बन्धम् अनुवर्तिष्यते
 इतः अद्वचनम् अनर्थकम् आकारप्रकरणात् ।
 इतः अद्वचनम् अनर्थकम् ।
 किम् कारणम् ।
 आकारप्रकरणात् ।
 आत् इति वर्तते ।
 षपूर्वार्थम् तु ।
 षपूर्वार्थम् तर्हि अत् वक्तव्यः ।
 ऋभुक्षाणम् इन्द्रम् , ऋभुक्षणम् इन्द्रम्
 असुङि उपदेशिवद्वचनम् स्वरसिद्ध्यर्थम् बहिरङ्गलक्षणत्वात् ।
 असुङि उपदेशिवद्भावः वक्तव्यः ।
 उपदेशावस्थायाम् एव असुङ् भवति इति वक्तव्यम् ।
 किम् प्रयोजनम् ।
 स्वरसिद्ध्यर्थम् ।
 उपदेशावस्थायाम् असुङि कृते इष्टः स्वरः यथा स्यात् ।
 परमपुमान् इति ।
 अक्रियमाणे हि उपदेशिवद्भावे समासान्तोदात्तत्वे असुङ् आन्तर्यतः अस्वरकस्य अस्वरकः स्यात् ।
 किम् पुनः कारणम् समासान्तोदात्तत्वम् तावत् भवति न पुनः असुङ् ।
 न परत्वात् असुङा भवितव्यम् ।
 बहिर्ङ्गलक्षणत्वात् ।
 बहिरङ्गलक्षणः असुङ् ।
 अन्तरङ्गः स्वरः ।
 असिद्धम् बहिरङ्गम् अन्तरङ्गे ।
 सः तर्हि उपदेशिवद्भावः वक्तव्यः ।
 न वक्तव्यः ।
 आद्युदात्तनिपातनम् करिष्यते सः निपातनस्वरः समासस्वरस्य बाधकः भविष्यति ।
 एवम् अपि उपदेशिवद्भावः वक्तव्यः ।
 सः यथा एव हि निपातनस्वरः समासस्वरम् बाधते एवम् प्रकृतिस्वरम् अपि बाधेत ।
 पुमान् ।
 तस्मात् सुष्ठु उच्यते असुङि उपदेशिवद्वचनम् स्वरसिद्ध्यर्थम् बहिरङ्गलक्षणत्वात् इति
 किम् इदम् गोतः परस्य सर्वनामस्थानस्य ङित्त्वम् उच्यते आहोस्वित् सर्वनामस्थाने परतः ङित्कार्यम् अतिदिश्यते ।
 कः च अत्र विशेषः ।
 गोतः सर्वनामस्थाने ङित्कार्यातिदेशः ।
 गोतः सर्वनामस्थाने ङित्कार्यम् अतिदिश्यते ।
 सर्वनामस्थाने णित्त्ववचने हि असम्प्रत्ययः षष्ठ्यनिर्देशात् ।
 सर्वनामस्थानस्य णिद्वचने हि असम्प्रत्ययः स्यात् ।
 किम् कारणम् ।
 षष्ठ्यभावात् ।
 षष्ठीनिर्दिष्टस्य आदेशाः उच्यन्ते न च अत्र षष्ठीम् पश्यामः ।
 एवम् तर्हि वतिनिर्देशः अयम् 
 गोतः ङिद्वत् भवति इति ।
 सः तर्हि वतिनिर्देशः कर्तव्यः न हि अन्तरेण वतिम् अतिदेशः गम्यते ।
 अन्तरेण अपि वतिम् अतिदेशः गम्यते ।
 तत् यथा 
 एषः ब्रह्मदत्तः ।
 अब्रह्मदत्तम् ब्रह्मदत्तः इति आह ।
 ते मन्यामहे 
 ब्रह्मदत्तवत् अयम् भवति इति ।
 एवम् इह अपि अणितम् णित् इति आह णिद्वत् इति गम्यते ।
 अथ वा पुनः अस्तु गोतः परस्य सर्वनामस्थानस्य णित्त्वम् ।
 ननु च उक्तम् सर्वनामस्थाने णित्त्ववचने हि असम्प्रत्ययः षष्ठ्यनिर्देशात् इति ।
 न एषः दोषः ।
 गोतः इति एषा पञ्चमी सर्वनामस्थाने इति सप्तम्याः षष्ठीम् प्रकल्पयिष्यति तस्मात् इति उत्तरस्य इति ।
 अथ तपरकरणम् किमर्थम् ।
 इह मा भूत् ।
 चित्रगुः शबलगुः इति ।
 न एतत् अस्ति ।
 ह्रस्वत्वे कृते न भविष्यति ।
 स्थानिवद्भावात् प्राप्नोति ।
 अतः उत्तरम् पठति ।
 तपरकरणम् अनर्थकम् स्थानिवत्प्रतिषेधात् ।
 तपरकर्णम् अनर्थकम् ।
 किम् कारणम् ।
 स्थानिवत्प्रतिषेधात् ।
 प्रतिषिध्यते अत्र स्थानिवद्भावः गोः पूर्वणित्त्वात्वस्वरेषु स्थानिवद्भावः न भवति इति ।
 सः च अवश्यम् प्रतिषेधः आश्रयितव्यः ।
 इतरथा हि सम्बुद्धिजसोः प्रतिषेधः ।
 यः हि मन्यते तपरकरणसामर्थ्यात् अत्र न भविष्यति इति सम्बुद्धिजसोः तेन प्रतिषेधः वक्तव्यः स्यात् 
 हे चित्रगो चित्रगवः इति ।
 अथ इदानीम् सति अपि स्थानिवद्भावप्रतिषेध गुणे कृते कस्मात् एव अत्र न भवति ।
 लक्षणप्रतिपदोक्तयोः प्रतिपदोक्तस्य एव इति ।
 ननु च इदानीम् असति अपि स्थानिवद्भावप्रतिषेधे एतया परिभाषया शक्यम् उपस्थातुम् ।
 न इति आह न हि इदानीम् क्व चित् अपि स्थानिवत् स्यात्
 अथ अत्र विभक्तौ इति अनुवर्तते उताहो न ।
 किम् च अतः ।
 तृज्वत् स्त्रियाम् विभक्तौ चेत् क्रोष्ट्रीभक्तिः न सिध्यति ।
 तृज्वत् स्त्रियाम् विभक्तौ चेत् क्रोष्ट्रीभक्तिः इति न सिध्यति ।
 एवम् तर्हि ईकारे तृज्वद्भावम् वक्ष्यामि ।
 तत् ईकारग्रहणम् कर्तव्यम् ।
 न कर्तव्यम् ।
 क्रियते न्यासे एव ।
 प्रश्लिष्टनिर्देशः अयम् ।
 स्त्री , ई स्त्री स्त्रियाम् इति ।
 ईकारे तन्निमित्तः सः ।
 ईकारे चेत् तत् न ।
 किम् कारणम् ।
 तन्निमित्तः सः ।
 तृज्वद्भावनिमित्तः सः ईकारः ।
 न अकृते तृज्वद्भावे ईकारः प्राप्नोति ।
 किम् कारणम् ।
 ऋन्नेभ्यः ङीप् इति उच्यते ईकारे च तृज्वद्भावः ।
 तत् इदम् इतरेतराश्रयम् भवति ।
 इतरेतराश्रयाणि च न प्रकल्पन्ते ।
 एवम् तर्हि गौरादिषु पाठात् ईकारः भविष्यति ।
 गौरादिषु न पठ्यते ।
 न हि किम् चित् तुनन्तम् गौरादिषु पठ्यते ।
 एवम् तर्हि एतत् ज्ञापयति आचार्यः भवति अत्र ईकारः इति यत् अयम् ईकारे तृज्वद्भावम् शास्ति ।
 तेन एव भावनम् चेत् स्यात् अनिष्टः अपि प्रसज्यते ।
 यदि अपि न अस्ति विशेषः ङीपः वा ङीषः वा ङीन् अपि तु प्राप्नोति ।
 इह च न प्राप्नोति ।
 पञ्चभिः क्रोष्ट्रीभिः क्रीतैः रथैः पञ्चक्रोष्टृभिः रथैः इति ।
 एवम् तर्हि न च अपरम् निमित्तम् सञ्ज्ञा च प्रत्ययलक्षणेन ।
 न च अपरम् निमित्तम् आश्रीयते 
 अस्मिन् परतः क्रोष्टुः तृज्वत् भवति इति ।
 किम् तर्हि अङ्गस्य क्रोष्टुः तृज्वत् भवति ।
 अङ्गसञ्ज्ञा च भवति प्रत्ययलक्षणेन
 किम् पुनः अयम् शास्त्रातिदेशः 
 तृचः यत् शास्त्रम् तत् अतिदिश्यते ।
 आहोस्वित् रूपातिदेशः 
 तृचः यत् रूपम् तत् अतिदिश्यते इति ।
 कः च अत्र विशेषः ।
 तृज्वत् इति शास्त्रातिदेशः चेत् यथा चिणि तद्वत् ।
 तृज्वत् इति शास्त्रातिदेशः चेत् यथा चिणि तद्वत् प्राप्नोति ।
 कथम् च चिणि ।
 उक्तम् अङ्गस्य इति तु प्रकरणात् आण्गशास्त्रातिदेशात् सिद्धम् इति ।
 आङ्गम् यत् कार्यम् तत् अतिदिश्यते ।
 एवम् इह अपि अनङ्गुणदीर्घत्वानि अतिदिष्टानि रपरत्वम् अनतिदिष्टम् ।
 तत्र कः दोषः ।
 तत्र रपरवचनम् ।
 तत्र रपरत्वम् न सिध्यति तत् वक्तव्यम् ।
 न एषः दोषः ।
 गुणे अतिदिष्टे रपरत्वम् अपि अतिदिष्टम् भवति ।
 कथम् ।
 कार्यकालम् सञ्ज्ञापरिभाषम् यत्र कार्यम् तत्र द्रष्टव्यम् ।
 ऋतः ङिसर्वनामस्थानयोः गुङः भवति ।
 उपस्थितम् इदम् भवति उः अण् रपरः इति ।
 एवम् तर्हि अयम् अन्यः दोषः जायते ।
 आहत्य तृचः यत् शास्त्रम् तत् अतिदिश्येत अनाहत्य वा इति ।
 किम् च अतः ।
 यदि आहत्य दीर्घत्वम् अतिदिष्टम् अनङ्गुणरपरत्वानि अनतिदिष्टानि ।
 अथ अनाहत्य अनङ्गुणरपरत्वानि अतिदिष्टानि दीर्घत्वम् अनतिदिष्टम् ।
 अस्तु आहत्य ।
 ननु च उक्तम् दीर्घत्वम् अतिदिष्टम् अनङ्गुणरपरत्वानि अनतिदिष्टानि इति ।
 न एषः दोषः ।
 दीर्घत्वे अतिदिष्टे अनङ्गुणरपरत्वानि अपि अतिदिष्टानि भवन्ति ।
 कथम् ।
 उपधायाः इति वर्तते न च अकृतेषु एतेषु दीर्घभाविनि उपधा भवति ।
 कुतः नु खलु एतत् एतेषु विधिषु कृतेषु या उपधा तस्याः दीर्घत्वम् भविष्यति न पुनः क्रोष्टोः यः अन्तरतमः गुणः तस्मिन् कृते अवादेशे च या उपधा तस्याः दीर्घत्वम् भविष्यति ।
 न एकम् उदाहरणम् योगारम्भम् प्रयोजयति इति ।
 तत्र तृज्वद्वचनसामर्थ्यात् एतेषु विधिषु कृतेषु या उपधा तस्याः दीर्घत्वम् भविष्यति ।
 अथ वा किम् नः एतेन आहत्य अनाहत्य वा इति ।
 आहत्य अनाहत्य च तृचः यत् शास्त्रम् तत् अतिदिश्यते ।
 अथ वा पुनः अस्तु रूपातिदेशः ।
 अथ एतस्मिन् रूपातिदेशे सति किम् प्राक् आदेशेभ्यः यत् रूपम् तत् अतिदिश्यते आहोस्वित् कृतेषु आदेशेषु ।
 किम् च अतः ।
 यदि प्राक् आदेशेभ्यः यत् रूपम् तत् अतिदिश्यते ऋकारः एकः अतिदिष्टः अनङ्गुणरपरत्वदीर्घत्वानि अनतिदिष्टानि ।
 अथ कृतेषु आदेशेषु ऋकारः अनतिदिष्टः अनङ्गुणरपरत्वदीर्घत्वानि अतिदिष्टानि ।
 उभयथा च स्वरः अनतिदिष्टः न हि स्वरः रूपवान् ।
 अस्तु प्राक् आदेशेभ्यः यत् रूपम् तत् अतिदिश्यते ।
 ननु च उक्तम् ऋकारः अतिदिष्टः अनङ्गुणरपरत्वदीर्घत्वानि अनतिदिष्टानि इति ।
 न एषः दोषः ।
 ऋकारे अतिदिष्टे स्वाश्रयाः अत्र एते विधयः भविष्यन्ति ।
 यत् अपि उच्यते उभयथा च स्वरः अनतिदिष्टः न हि स्वरः रूपवान् इति सचकारग्रहणसामर्थ्यात् स्वरः भविष्यति ।
 रूपातिदेशः इति चेत् सर्वादेशप्रसङ्गः ।
 रूपातिदेशः इति चेत् सर्वादेशः प्राप्नोति ।
 सर्वस्य तुनन्तस्य तृशब्दः आदेशः प्राप्नोति ।
 सिद्धम् तु रूपातिदेशात् ।
 सिद्धम् एतत् ।
 कथम् ।
 रूपातिदेशात् ।
 रूपातिदेशः अयम् ।
 ननु च एवम् एव कृत्वा चोद्यते रूपातिदेशः इति चेत् सर्वादेशप्रसङ्गः इति ।
 सिद्धम् तु प्रत्ययग्रहणे यस्मात् सः तदादितदन्तविज्ञानात् ।
 सिद्धम् एतत् ।
 कथम् ।
 प्रत्ययग्रहणे यस्मात् सः विहितः तदादेः तदन्तस्य च ग्रहणम् भवति इति एवम् तुनन्तस्य तृजन्तः आदेशः भविष्यति ।
 एवम् अपि किम् चित् एव तृजन्तम् प्राप्नोति ।
 इदम् अपि प्राप्नोति पक्ता इति ।
 आन्तरतम्यात् च सिद्धम् ।
 क्रोष्टोः यत् अन्तरतमम् तत् भविष्यति ।
 किम् पुनः तत् ।
 क्रुशेः यः तृच् विहितः तदन्तम् ।
 तृज्वद्वचनम् अनर्थकम् तृज्विषये तृचः मृगवाचित्वात् ।
 तृज्विषये एतत् तृजन्तम् मृगवाचि ।
 तुनः निवृत्त्यर्थम् तर्हि इदम् वक्तव्यम् ।
 तुनः सर्वनामस्थाने निवृत्तिः यथा स्यात् ।
 तुनः निवृत्त्यर्थम् इति चेत् सिद्धम् यथा अन्यत्र अपि ।
 तुनः निवृत्त्यर्थम् इति चेत् तत् अन्तरेण वचनम् सिद्धम् यथा अन्यत्र अपि अविशेषविहिताः शब्दाः नियतविषयाः दृश्यन्ते ।
 क्व अन्यत्र ।
 तत् यथा ।
 घरतिः अस्मै अविशेषेण उपदिष्टः सः घृतम् , घृणा , घर्मः इति एवंविषयः ।
 रशिः अस्मै अविशेषेण उपदिष्टः सः राशिः , रश्मिः , रशना इति एवंविषयः ।
 लुशिः अस्मै अविशेषेण उपदिष्टः सः लोष्टः इति एवंविषयः ।
 इदम् तर्हि प्रयोजनम् विभाषा वक्ष्यामि इति ।
 विभाषा तृतीयादिषु अचि इति ।
 वावचनानर्थक्यम् च स्वभावसिद्धत्वात् ।
 वावचनम् च अनर्थकम् ।
 किम् कारणम् ।
 स्वभावसिद्धत्वात् ।
 स्वभावतः एव तृतीयादिषु अजादिषु विभक्तिषु तृजन्तम् च तुनन्तम् च मृगवाचि इति
 गुणवृद्ध्यौत्त्वतृज्वद्भावेभ्यः नुम् पूर्वविप्रतिषिद्धम् ।
 गुणवृद्ध्यौत्त्वतृज्वद्भावेभ्यः नुम् भवति पूर्वविप्रतिषेधेन ।
 तत्र गुणस्य अवकाशः ।
 अग्नये , वायवे ।
 नुमः अवकाशः ।
 त्रपुणी , जतुनी ।
 इह उभयम् प्राप्नोति ।
 त्रपुणे , जतुने ।
 वृद्धेः अवकाशः ।
 सखायै ।
 सखायः ।
 नुमः सः एव ।
 इह उभयम् प्राप्नोति ।
 अतिसखीनि ब्राह्मणकुलानि इति ।
 औत्त्वस्य अवकाशः ।
 अग्नौ , वायौ ।
 नुमः सः एव ।
 इह उभयम् प्राप्नोति ।
 त्रपुणि , जतुनि इति ।
 तृज्वद्भावस्य अवकाशः ।
 क्रोष्टुना ।
 नुमः सः एव ।
 इह उभयम् प्राप्नोति ।
 कृशकृओष्टुने अर्ण्याय ।
 हितक्रोष्टुने वृषलकुलाय ।
 नुम् भवति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वक्तव्यः ।
 इष्टवाची परशब्दः ।
 विप्रतिषेधे परम् यत् इष्टम् तत् भवति इति ।
 नुमचिरतृज्वद्भावेभ्यः नुट् ।
 नुमचिरतृज्वद्भावेभ्यः नुट् पूर्वविप्रतिषेधेन वक्तव्यः ।
 नुमः अवकाशः ।
 त्रपूणि , जतूनि ।
 नुटः अवकाशः ।
 अग्नीनाम् , वायूनाम् ।
 इह उभयम् प्राप्नोति ।
 त्रपूणाम् , जतूनाम् ।
 अचि रादेशस्य अवकाशः ।
 तिस्रः तिष्ठन्ति चतस्रः तिष्ठन्ति ।
 नुटः सः एव ।
 इह उभयम् प्राप्नोति ।
 तिसृणाम् , चतसृणाम् ।
 तृज्वद्भावस्य अवकाशः ।
 क्रोष्ट्रा , क्रोष्टुना ।
 नुटः सः एव ।
 इह उभयम् प्राप्नोति ।
 क्रोष्टूनाम् ।
 नुट् भवति पूर्वविप्रतिषेधेन ।
 सः तर्हि पूर्वविप्रतिषेधः वक्तव्यः ।
 न वा नुड्विषये रप्रतिषेधात् ।
 न वा एतत् विप्रतिषेधेन अपि सिध्यति तिसृणाम् , चतसृणाम् इति ।
 कथम् तर्हि सिध्यति ।
 नुड्विषये रप्रतिषेधात् ।
 नुड्विषये रप्रतिषेधः वक्तव्यः ।
 इतरथा हि सर्वापवादः ।
 इतरथा हि सर्वापवादः रादेशः ।
 सः यथा एव गुणपूर्वसवर्णौ बाधते एव नुटम् अपि बाधेत ।
 तस्मात् नुड्विषये रप्रतिषेधः ।
 तस्मात् नुड्विषये रादेशस्य प्रतिषेधः वक्तव्यः ।
 न वक्तव्यः ।
 आचार्यप्रवृत्तिः ज्ञापयति न रादेशः नुटम् बाधते इति यत् अयम् न तिसृचतसृ , इति प्रतिषेधम् शास्ति नामि दीर्घत्वस्य
 आम् अनडुहः स्त्रियाम् वा ।
 आम् अनडुहः स्त्रियाम् वा इति वक्तव्यम् ।
 अनडुही , अनड्वाही
 इत्त्वोत्त्वाभ्याम् गुणवृद्धी भवतः विप्रतिषेधेन ।
 इत्त्वोत्त्वयोः अवकाशः ।
 आस्तीर्णम् , निपूर्ताः पिण्डाः ।
 गुणवृद्ध्योः अवकाशः ।
 चयनम् , चायकः , लवनम् , लावकः ।
 इह उभयम् प्राप्नोति ।
 आस्तरणम् , आस्तारकः , निपरणम् , निपारकः ।
 गुणवृद्धी भवतः विप्रतिषेधेन ।
 अयुक्तः अयम् विप्रतिषेधः यः अयम् गुणस्य इत्त्वोत्तयोः च ।
 कथम् ।
 नित्यः गुणः
